
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Sargaities, ka jūsu taisnība nav tāda, kas grib spīdēt ļaužu priekšā; citādi jums nav nekādas algas pie jūsu Tēva debesīs.</div></div>
<div class="par"><div class="verse" verse="2"><div class="verse-label">2</div>Kad tu dod mīlestības dāvanas, tad neliec to izbazūnēt savā priekšā, kā liekuļi to dara sinagogās un ielās, lai ļaudis tos godinātu. Patiesi Es jums saku: tiem jau ir sava alga.</div></div>
<div class="par"><div class="verse" verse="3"><div class="verse-label">3</div>Bet, kad tu dod mīlestības dāvanas, tad tava kreisā roka lai nezina, ko labā dara,</div></div>
<div class="par"><div class="verse" verse="4"><div class="verse-label">4</div>tā ka tava dāvana paliek apslēpta; un tavs Tēvs, kas redz slepenībā, tev to atmaksās.</div></div>
<div class="par"><div class="verse" verse="5"><div class="verse-label">5</div>Un, kad jūs Dievu lūdzat, nedarait tā kā liekuļi, jo tie mēdz sinagogās un ielu stūros stāvēdami Dievu lūgt, lai ļaudīm rādītos. Patiesi Es jums saku: tiem jau ir sava alga.</div></div>
<div class="par"><div class="verse" verse="6"><div class="verse-label">6</div>Bet, kad tu Dievu lūdz, tad ej savā kambarī, aizslēdz savas durvis un pielūdz savu Tēvu slepenībā; un tavs Tēvs, kas redz slepenībā, atmaksās to tev.</div></div>
<div class="par"><div class="verse" verse="7"><div class="verse-label">7</div>Bet, Dievu lūdzot, nepļāpājiet kā pagāni; jo tie domā, ka tie savas pļāpāšanas dēļ taps paklausīti.</div></div>
<div class="par"><div class="verse" verse="8"><div class="verse-label">8</div>Tad nu netopiet tiem līdzīgi; jo jūsu Tēvs jau zina, kā jums vajag, pirms jūs Viņu lūdzat.</div></div>
<div class="par"><div class="verse" verse="9"><div class="verse-label">9</div>Tāpēc jums būs tā lūgt: mūsu Tēvs debesīs! Svētīts lai top Tavs Vārds.</div></div>
<div class="par"><div class="verse" verse="10"><div class="verse-label">10</div>Lai nāk Tava valstība, Tavs prāts lai notiek kā debesīs, tā arī virs zemes.</div></div>
<div class="par"><div class="verse" verse="11"><div class="verse-label">11</div>Mūsu dienišķo maizi dodi mums šodien.</div></div>
<div class="par"><div class="verse" verse="12"><div class="verse-label">12</div>Un piedodi mums mūsu parādus, kā arī mēs piedodam saviem parādniekiem.</div></div>
<div class="par"><div class="verse" verse="13"><div class="verse-label">13</div>Un neieved mūs kārdināšanā, bet atpestī mūs no ļauna. Jo Tev pieder Valstība, spēks un gods mūžīgi. Āmen.</div></div>
<div class="par"><div class="verse" verse="14"><div class="verse-label">14</div>Jo, kad jūs cilvēkiem viņu noziegumus piedosit, tad jums jūsu Debesu Tēvs arīdzan piedos.</div></div>
<div class="par"><div class="verse" verse="15"><div class="verse-label">15</div>Bet, ja jūs cilvēkiem viņu noziegumus nepiedodat, tad jūsu Debesu Tēvs jums jūsu noziegumus arīdzan nepiedos.</div></div>
<div class="par"><div class="verse" verse="16"><div class="verse-label">16</div>Un, kad jūs gavējat, tad neesiet saīguši kā liekuļi; jo tie dara savus vaigus nejaukus, lai rādītos ļaudīm kā gavētāji. Patiesi Es jums saku: tiem jau ir sava alga.</div></div>
<div class="par"><div class="verse" verse="17"><div class="verse-label">17</div>Bet, kad tu gavē, svaidi savu galvu un mazgā savu vaigu,</div></div>
<div class="par"><div class="verse" verse="18"><div class="verse-label">18</div>ka tu nerādies ļaudīm kā gavētājs, bet savam Tēvam, kas redz slepenībā. Un tavs Tēvs, kas redz slepenībā, tev to atmaksās.</div></div>
<div class="par"><div class="verse" verse="19"><div class="verse-label">19</div>Nekrājiet sev mantas virs zemes, kur kodes un rūsa tās maitā un kur zagļi rok un zog.</div></div>
<div class="par"><div class="verse" verse="20"><div class="verse-label">20</div>Bet krājiet sev mantas debesīs, kur ne kodes, ne rūsa tās nemaitā un kur zagļi nerok un nezog.</div></div>
<div class="par"><div class="verse" verse="21"><div class="verse-label">21</div>Jo, kur ir tava manta, tur būs arī tava sirds.</div></div>
<div class="par"><div class="verse" verse="22"><div class="verse-label">22</div>Miesas spīdeklis ir acs; ja nu tava acs ir skaidra, tad visa tava miesa būs gaiša.</div></div>
<div class="par"><div class="verse" verse="23"><div class="verse-label">23</div>Bet, ja tava acs ir nevesela, tad visa tava miesa būs tumša. Ja tad gaišums, kas tevī, ir tumsība, cik liela būs tumsa.</div></div>
<div class="par"><div class="verse" verse="24"><div class="verse-label">24</div>Neviens nevar kalpot diviem kungiem: vai viņš vienu ienīdīs un otru mīlēs, jeb viņš vienam pieķersies un otru atmetīs. Jūs nevarat kalpot Dievam un mantai.</div></div>
<div class="par"><div class="verse" verse="25"><div class="verse-label">25</div>Tāpēc Es jums saku: nezūdaities savas dzīvības dēļ, ko ēdīsit un ko dzersit, ne arī savas miesas dēļ, ar ko ģērbsities. Vai dzīvība nav labāka nekā barība? Un vai miesa nav labāka nekā drēbes?</div></div>
<div class="par"><div class="verse" verse="26"><div class="verse-label">26</div>Skataities uz putniem gaisā: ne tie sēj, ne tie pļauj, ne tie sakrāj šķūņos, un jūsu Debesu Tēvs tos baro. Vai tad jūs neesat daudz labāki nekā viņi?</div></div>
<div class="par"><div class="verse" verse="27"><div class="verse-label">27</div>Kurš jūsu starpā var ar zūdīšanos savam mūžam pielikt kaut vienu olekti?</div></div>
<div class="par"><div class="verse" verse="28"><div class="verse-label">28</div>Un kāpēc jūs zūdāties apģērba dēļ? Mācaities no puķēm laukā, kā tās aug: ne tās strādā, ne tās vērpj,</div></div>
<div class="par"><div class="verse" verse="29"><div class="verse-label">29</div>tomēr Es jums saku: ir Salamans visā savā godībā nav tā bijis apģērbts kā viena no tām.</div></div>
<div class="par"><div class="verse" verse="30"><div class="verse-label">30</div>Ja tad Dievs zāli laukā, kas šodien stāv un rīt tiek iemesta krāsnī, tā ģērbj, vai tad ne daudz vairāk jūs, jūs mazticīgie?</div></div>
<div class="par"><div class="verse" verse="31"><div class="verse-label">31</div>Tāpēc jums nebūs zūdīties un sacīt: ko ēdīsim, vai: ko dzersim, vai: ar ko ģērbsimies?</div></div>
<div class="par"><div class="verse" verse="32"><div class="verse-label">32</div>Jo pēc visa tā pagāni dzenas; jo jūsu Debesu Tēvs zina, ka jums visa tā vajag.</div></div>
<div class="par"><div class="verse" verse="33"><div class="verse-label">33</div>Bet dzenieties papriekš pēc Dieva valstības un pēc Viņa taisnības, tad jums visas šīs lietas taps piemestas.</div></div>
<div class="par"><div class="verse" verse="34"><div class="verse-label">34</div>Tāpēc nezūdaities nākamā rīta dēļ, jo rītdiena pati par sevi zūdīsies. Ikvienai dienai pietiek pašai savu bēdu.</div></div>
    </body>
</html>
