
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc tam es redzēju citu eņģeli nokāpjam no debesīm, tam bija liela vara, un zeme kļuva gaiša no viņa spožuma.</div></div>
<div class="par"><div class="verse" verse="2"><div class="verse-label">2</div>Viņš sauca spēcīgā balsī: "Kritusi, kritusi lielā Bābele! Tā kļuvusi par ļauno garu mājokli, par visu nešķīsto garu mitekli un par visu nešķīsto un ienīsto putnu mitekli.</div></div>
<div class="par"><div class="verse" verse="3"><div class="verse-label">3</div>Jo visas tautas ir dzērušas no viņas netiklības dusmu vīna, un pasaules ķēniņi ir piekopuši netiklību ar viņu, un pasaules tirgoņi ir kļuvuši bagāti no viņas lielā greznuma."</div></div>
<div class="par"><div class="verse" verse="4"><div class="verse-label">4</div>Es dzirdēju vēl citu balsi no debesīm saucam: "Izeita no viņas, Mana tauta, lai jums nebūtu dalības viņas grēkos un jūs neķertu viņas mocības.</div></div>
<div class="par"><div class="verse" verse="5"><div class="verse-label">5</div>Jo viņas grēku darbi sniedzas līdz debesīm, un Dievs ir pieminējis viņas noziegumus.</div></div>
<div class="par"><div class="verse" verse="6"><div class="verse-label">6</div>Atmaksājiet tai, kā arī viņa atmaksājusi, un atdarait tai divkārt pēc viņas darbiem! Kausu, ko viņa pildījusi, pildait tai divkārt!</div></div>
<div class="par"><div class="verse" verse="7"><div class="verse-label">7</div>Kā viņa centās pēc goda un greznuma, tā atmaksājiet tai ar mokām un bēdām. Jo viņa saka savā sirdī: es sēdu ķēniņienes tronī, neesmu atraitne un sēru nekad neredzēšu.</div></div>
<div class="par"><div class="verse" verse="8"><div class="verse-label">8</div>Tādēļ viņas mokas nāks vienā dienā: nāve, sēras un bads, viņu sadedzinās ugunī; jo spēcīgs ir Kungs Dievs, kas viņu tiesājis.</div></div>
<div class="par"><div class="verse" verse="9"><div class="verse-label">9</div>Raudās un vaimanās par viņu pasaules valdnieki, kas ar viņu dzīvojuši netiklībā un kārumos, kad tie redzēs viņas liesmu dūmus;</div></div>
<div class="par"><div class="verse" verse="10"><div class="verse-label">10</div>attālus stāvēdami aiz bailēm no viņas mokām, tie sauks: vai! vai! lielā pilsēta, varenā pilsēta Bābele, vienā stundā sodība ir nākusi pār tevi!</div></div>
<div class="par"><div class="verse" verse="11"><div class="verse-label">11</div>Visas zemes tirgoņi raud un sēro par viņu, tāpēc ka neviens vairs nepērk viņu preces:</div></div>
<div class="par"><div class="verse" verse="12"><div class="verse-label">12</div>zeltu un sudrabu, dārgakmeņus un pērles, linu, audeklu un purpuru, zīdu un sarkanu audumu, dažādus tūjas kokus, dažādas ziloņkaula lietas, no dārga koka, vara, dzelzs un marmora darinātus priekšmetus;</div></div>
<div class="par"><div class="verse" verse="13"><div class="verse-label">13</div>arī kanēli, smaržeļļu, kvēpināmās un svaidāmās zāles, vīraku, vīnu, eļļu, smalkus miltus, kviešus, lopus, avis, zirgus un ratus, dzīvas miesas un cilvēku dvēseles.</div></div>
<div class="par"><div class="verse" verse="14"><div class="verse-label">14</div>Un augļi, pēc kuriem tava dvēsele kāroja, ir pagalam, visi dārgumi un krāšņumi tev zuduši, un tos nekad vairs neredzēt.</div></div>
<div class="par"><div class="verse" verse="15"><div class="verse-label">15</div>Veikalnieki, kas ar šām lietām tirgojās un kas no viņas kļuvuši bagāti, stāvēs attālus aiz bailēm no viņas mokām un raudādami un sērodami sacīs:</div></div>
<div class="par"><div class="verse" verse="16"><div class="verse-label">16</div>vai! vai! lielā pilsēta, kas bija tērpusies dārgā audeklā, purpurā un sarkanā audumā, kas bija rotaļājusies ar zeltu, dārgiem akmeņiem un pērlēm! Vienā stundā visa šī bagātība gājusi bojā! -</div></div>
<div class="par"><div class="verse" verse="17"><div class="verse-label">17</div>Visi stūrmaņi, laivinieki, jūrnieki un visi, kas darbojas uz jūras, stāvēja no tālienes</div></div>
<div class="par"><div class="verse" verse="18"><div class="verse-label">18</div>un sauca, redzēdami viņas liesmu dūmus: kur ir cita šai lielai pilsētai līdzīga?</div></div>
<div class="par"><div class="verse" verse="19"><div class="verse-label">19</div>Tie kaisīja pelnus uz savām galvām un brēca raudādami un sērodami: vai! vai! lielā pilsēta, kurā kļuvuši bagāti no viņas mantām visi kuģu īpašnieki. Vienā stundā tā ir izpostīta.</div></div>
<div class="par"><div class="verse" verse="20"><div class="verse-label">20</div>Priecājieties par to, debesis un svētie, apustuļi un pravieši, jo Dievs ir jūsu tiesu spriedis pār viņu.</div></div>
<div class="par"><div class="verse" verse="21"><div class="verse-label">21</div>Stiprs eņģelis pacēla akmeni dzirnakmens lielumā un meta to jūrā, sacīdams: "Tā ar spēku metīs Bābeli, lielo pilsētu, un tās nebūs nekad vairs.</div></div>
<div class="par"><div class="verse" verse="22"><div class="verse-label">22</div>Tavos mūros vairs nedzirdēs arfistu, spēlētāju, stabulnieku un bazūnētāju skaņas; tur nedarbosies vairs neviens amata meistars; tur nedzirdēs vairs dzirnakmeni rūcam.</div></div>
<div class="par"><div class="verse" verse="23"><div class="verse-label">23</div>Tavos mūros nespīdēs vairs sveces gaisma; tur nedzirdēs vairs līgavaiņa un līgavas prieka balsi, jo tavi tirgoņi bija visas zemes varenie: ar tavu burvību ir pieviltas visas tautas.</div></div>
<div class="par"><div class="verse" verse="24"><div class="verse-label">24</div>Viņā ir atrastas praviešu un svēto asinis un visu to, kas noslepkavoti virs zemes."</div></div>
    </body>
</html>
