
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un pēc šiem notikumiem Ēģiptes ķēniņa galvenais dzērienu devējs un galvenais maizes cepējs bija nogrēkojušies pret savu kungu - Ēģiptes ķēniņu.</div></div>
<div class="par"><div class="verse" verse="2"><div class="verse-label">2</div>Tad faraons apskaitās uz saviem divi galma vīriem, galveno dzērienu devēju un galveno maizes cepēju.</div></div>
<div class="par"><div class="verse" verse="3"><div class="verse-label">3</div>Un viņš novietoja tos apcietinājumā sardzes namā, cietumā, kur arī Jāzeps atradās apcietinājumā.</div></div>
<div class="par"><div class="verse" verse="4"><div class="verse-label">4</div>Un sardzes virsnieks tiem pielika Jāzepu, lai Jāzeps tiem kalpotu. Un tie labu laiku bija cietumā.</div></div>
<div class="par"><div class="verse" verse="5"><div class="verse-label">5</div>Un Ēģiptes ķēniņa galvenais dzērienu devējs un galvenais maizes cepējs, kas bija tagad apcietināti cietumā, abi sapņoja vienā naktī katrs savu sapni ar savu nozīmi.</div></div>
<div class="par"><div class="verse" verse="6"><div class="verse-label">6</div>Un no rīta Jāzeps nāca tos apraudzīt un ievēroja, ka tie bija īgni.</div></div>
<div class="par"><div class="verse" verse="7"><div class="verse-label">7</div>Un viņš prasīja abiem galma vīriem, kas ar viņu bija kopā cietumā, viņa pavēlnieka namā, sacīdams: "Kāpēc šodien jūsu sejas ir īgnas?"</div></div>
<div class="par"><div class="verse" verse="8"><div class="verse-label">8</div>Un tie tam atbildēja: "Mēs redzējām sapni, bet nav neviena, kas to izskaidrotu." Tad Jāzeps sacīja viņiem: "Vai Dievam nepiederas izskaidrot? Pastāstiet taču man."</div></div>
<div class="par"><div class="verse" verse="9"><div class="verse-label">9</div>Tad galvenais dzērienu devējs izstāstīja savu sapni Jāzepam un sacīja viņam: "Es sapņoju, ka manā priekšā bija vīna koks.</div></div>
<div class="par"><div class="verse" verse="10"><div class="verse-label">10</div>Un pie vīna koka bija trīs stīgas, un te jau tās sāka zaļot, un arī ogas aizmetās, un ienācās ogu pilni ķekari.</div></div>
<div class="par"><div class="verse" verse="11"><div class="verse-label">11</div>Un faraona kauss bija manās rokās; es paņēmu vīnogas un izspiedu tās faraona kausā un devu kausu faraonam rokā."</div></div>
<div class="par"><div class="verse" verse="12"><div class="verse-label">12</div>Un Jāzeps tam sacīja: "Šis ir tam izskaidrojums: trīs stīgas nozīmē trīs dienas.</div></div>
<div class="par"><div class="verse" verse="13"><div class="verse-label">13</div>Pēc trim dienām faraons pacels tavu galvu un atdos tev tavu amatu; un tu liksi faraona kausu atkal viņam rokā, gluži kā tas iepriekš bija parasts, kad tu biji viņa dzērienu devējs.</div></div>
<div class="par"><div class="verse" verse="14"><div class="verse-label">14</div>Bet piemini mani, kad tev labi klāsies, parādi man žēlastību un atgādini, lūdzu, mani faraonam, ka es tieku ārā no šī nama.</div></div>
<div class="par"><div class="verse" verse="15"><div class="verse-label">15</div>Jo zagšus es esmu atvests no ebreju zemes, un arī te es neesmu neko tādu darījis, ka viņi mani varētu ielikt šinī sprostā."</div></div>
<div class="par"><div class="verse" verse="16"><div class="verse-label">16</div>Kad galvenais maizes cepējs redzēja, ka izskaidrojums bija labvēlīgs, viņš stāstīja Jāzepam: "Arī man bija savs sapnis: uz manas galvas man bija trīs maizes grozi.</div></div>
<div class="par"><div class="verse" verse="17"><div class="verse-label">17</div>Augšējā grozā bija visādi faraonam gatavoti cepumi, un putni tos ēda no groza virs manas galvas."</div></div>
<div class="par"><div class="verse" verse="18"><div class="verse-label">18</div>Un Jāzeps atbildēja un sacīja: "Šī ir sapņa nozīme: trīs grozi nozīmē trīs dienas.</div></div>
<div class="par"><div class="verse" verse="19"><div class="verse-label">19</div>Pēc trim dienām faraons paņems tevi un pakārs tevi kokā, un putni knābās tavu miesu."</div></div>
<div class="par"><div class="verse" verse="20"><div class="verse-label">20</div>Un trešajā dienā bija faraona dzimšanas diena, un tas rīkoja dzīres visiem saviem kalpiem un paaugstināja gan dzērienu devēju, gan maizes cepēju savu kalpu vidū.</div></div>
<div class="par"><div class="verse" verse="21"><div class="verse-label">21</div>Un viņš galveno dzērienu devēju no jauna iecēla amatā, un tas deva kausu faraona rokā.</div></div>
<div class="par"><div class="verse" verse="22"><div class="verse-label">22</div>Bet galveno maizes cepēju viņš pakāra, gluži kā Jāzeps to tiem bija paskaidrojis.</div></div>
<div class="par"><div class="verse" verse="23"><div class="verse-label">23</div>Bet galvenais dzērienu devējs vairs nedomāja par Jāzepu un aizmirsa viņu.</div></div>
    </body>
</html>
