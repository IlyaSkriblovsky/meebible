
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Arī šie ir Salamana izteicieni, ko sakrājuši un pievienojuši Hiskijas, Jūdas ķēniņa, vīri.</div></div>
<div class="par"><div class="verse" verse="2"><div class="verse-label">2</div>Dieva gods ir kādu lietu apslēpt, bet ķēniņa gods ir kādu lietu izdibināt un noskaidrot.</div></div>
<div class="par"><div class="verse" verse="3"><div class="verse-label">3</div>Debesis ir augstas un zeme dziļa, bet ķēniņu sirds ir neizdibināma.</div></div>
<div class="par"><div class="verse" verse="4"><div class="verse-label">4</div>Atšķir piekušņus no sudraba, tikai tad zeltkalim no tā taps dzidrs trauks.</div></div>
<div class="par"><div class="verse" verse="5"><div class="verse-label">5</div>Attālini bezdievīgo no tuvuma ķēniņam, tad viņa goda krēsls savā taisnībā kļūs vēl vairāk stiprināts.</div></div>
<div class="par"><div class="verse" verse="6"><div class="verse-label">6</div>Nepūlies velti spīdēt ķēniņa priekšā un nenostājies augstu vīru vietā!</div></div>
<div class="par"><div class="verse" verse="7"><div class="verse-label">7</div>Ir taču tev labāk, ja tev saka:"Virzies šurpu te augstāk!" - nekā ja tu tiec dižciltīgā priekšā pazemots, tā ka tavas acis pašas spiestas to redzēt.</div></div>
<div class="par"><div class="verse" verse="8"><div class="verse-label">8</div>Nesteidzies tūliņ ar kādu citu uzsākt asu vārdu maiņu, jo ko tu darīsi tad, ja tevi tavs tuvākais būs apkaunojis?</div></div>
<div class="par"><div class="verse" verse="9"><div class="verse-label">9</div>Kārto savu lietu ar savu tuvāko un neatklāj kāda cita noslēpumus,</div></div>
<div class="par"><div class="verse" verse="10"><div class="verse-label">10</div>lai par tevi nerunātu ļaunu tas, kas to dzirdētu, un lai tad tava nelabā slava nekad neizzustu.</div></div>
<div class="par"><div class="verse" verse="11"><div class="verse-label">11</div>Vārds, kas teikts īstā laikā, ir kā zelta āboli greznos sudraba traukos.</div></div>
<div class="par"><div class="verse" verse="12"><div class="verse-label">12</div>Kas paklausa gudram vīram, kad tas viņu pamāca, tam tas ir kā zelta pieres sprādze un kā zelta kakla vija.</div></div>
<div class="par"><div class="verse" verse="13"><div class="verse-label">13</div>Kā sniega dzestrums pļaujamā laikā - tāds ir uzticams sūtnis tam, kas viņu sūtījis, jo viņš atspirdzina sava kunga dvēseli.</div></div>
<div class="par"><div class="verse" verse="14"><div class="verse-label">14</div>Vīrs, kas ar dāvanām lielās, bet nekad tās nedod, ir kā vējš un mākoņi bez lietus.</div></div>
<div class="par"><div class="verse" verse="15"><div class="verse-label">15</div>Ar pacietību var noskaņot valdnieku žēlīgam būt, un mīlīga valoda lauž kaulus.</div></div>
<div class="par"><div class="verse" verse="16"><div class="verse-label">16</div>Kad tu atrod medu, tad ēd no tā tik, cik tev pietiek, bet ne lai tu pārēstos un ieēsto atspļautu.</div></div>
<div class="par"><div class="verse" verse="17"><div class="verse-label">17</div>Atturi savu kāju no sava tuvākā nama; tu viņam varētu apnikt, un viņš uz tevi varētu sākt dusmot.</div></div>
<div class="par"><div class="verse" verse="18"><div class="verse-label">18</div>Kas nodod nepatiesu liecību pret savu tuvāko, tas ir šķēps, zobens un asa šautra vienā laikā.</div></div>
<div class="par"><div class="verse" verse="19"><div class="verse-label">19</div>Cerība uz kādu neuzticamu cilvēku bēdu laikā ir kā sapuvis zobs un paslīdējusi kāja.</div></div>
<div class="par"><div class="verse" verse="20"><div class="verse-label">20</div>Kas apbēdinātai sirdij dzied dziesmas, ir līdzīgs tādam, kas novelk savas drēbes aukstā dienā, vai arī etiķim, kad to lej uz krītu.</div></div>
<div class="par"><div class="verse" verse="21"><div class="verse-label">21</div>Ja tavs ienaidnieks cieš badu, tad paēdini viņu ar maizi; ja viņam slāpst, tad atspirdzini viņu ar ūdeni,</div></div>
<div class="par"><div class="verse" verse="22"><div class="verse-label">22</div>jo ar to tu sakrāsi kvēlošas ogles uz viņa galvas, un Tas Kungs tev to atlīdzinās.</div></div>
<div class="par"><div class="verse" verse="23"><div class="verse-label">23</div>Ziemelis atnes lietu, un slepenas mēles rada skābu seju.</div></div>
<div class="par"><div class="verse" verse="24"><div class="verse-label">24</div>Ir labāki sēdēt stūrī uz jumta nekā būt ar nesaticīgu sievu kopā vienā namā.</div></div>
<div class="par"><div class="verse" verse="25"><div class="verse-label">25</div>Laba vēsts no svešām zemēm ir kā vēss ūdens izslāpušai dvēselei.</div></div>
<div class="par"><div class="verse" verse="26"><div class="verse-label">26</div>Taisnais, kas zemojas bezdievīgā priekšā, ir kā duļķaina aka un sajaukts avots.</div></div>
<div class="par"><div class="verse" verse="27"><div class="verse-label">27</div>Daudz medus ēst nav labi, un sava paša godu meklēt - nav gods.</div></div>
<div class="par"><div class="verse" verse="28"><div class="verse-label">28</div>Vīrs, kas savu garu nevar savaldīt, ir kā atklāta pilsēta, kuras mūri ir sagrauti.</div></div>
    </body>
</html>
