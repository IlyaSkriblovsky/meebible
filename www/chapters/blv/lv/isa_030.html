
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>"Bēdas bērniem, kas atkritēji," saka Tas Kungs, "tie izpilda nodomu, kas nenāk no Manis; tie slēdz derību bez Manas piekrišanas un tā krāj grēku uz grēka!</div></div>
<div class="par"><div class="verse" verse="2"><div class="verse-label">2</div>Viņi taisās doties uz Ēģipti, neprasījuši Mana padoma, lai tur meklētu patvērumu faraona aizsardzībā un lai atrastu mieru Ēģiptes ēnā.</div></div>
<div class="par"><div class="verse" verse="3"><div class="verse-label">3</div>Bet faraona aizsardzība būs jums par kaunu un patvērums Ēģiptes ēnā par apsmieklu!</div></div>
<div class="par"><div class="verse" verse="4"><div class="verse-label">4</div>Lai gan viņa virsnieki jau ieradušies uz sarunām Coānā un viņa sūtņi Hanesā,</div></div>
<div class="par"><div class="verse" verse="5"><div class="verse-label">5</div>tie redzēs, ka tie vīlušies tautā, kas tiem nevar līdzēt, kas nevar sniegt nedz palīdzību, nedz kādu citu labumu, bet būs tiem tikai par vilšanos un par kaunu."</div></div>
<div class="par"><div class="verse" verse="6"><div class="verse-label">6</div>Spriedums par dienvidzemes zvēru. Bēdu un moku zemē, kur dzīvo lauvas un indīgas spārnainas čūskas, viņi nes savu mantu ar ēzeļiem un savu bagātību uz kamieļu mugurām tautai, kas viņiem neko nevar palīdzēt.</div></div>
<div class="par"><div class="verse" verse="7"><div class="verse-label">7</div>Ēģipte nav nekas un nevar nekā palīdzēt; tādēļ Es nosaucu šo tautu par lielmuti, kas tomēr sēd klusi.</div></div>
<div class="par"><div class="verse" verse="8"><div class="verse-label">8</div>Ej nu un raksti to viņiem priekšā uz galdiņa un ieraksti to grāmatā, lai tas paliek par piemiņu nākamām dienām mūžīgi mūžam.</div></div>
<div class="par"><div class="verse" verse="9"><div class="verse-label">9</div>Jo tā ir stūrgalvīga tauta, melkuļi bērni - bērni, kas negrib klausīt Tā Kunga baušļiem,</div></div>
<div class="par"><div class="verse" verse="10"><div class="verse-label">10</div>kas redzētājiem saka: jums nebūs redzēt!  - un praviešiem: nesludiniet mums patiesību, sludiniet mums patīkamas lietas, sludiniet viltu!</div></div>
<div class="par"><div class="verse" verse="11"><div class="verse-label">11</div>Novirzieties no pareizā ceļa, atstājiet pareizo taku, neapgrūtiniet mūs ar Israēla Svēto!</div></div>
<div class="par"><div class="verse" verse="12"><div class="verse-label">12</div>Tādēļ Israēla Svētais ir teicis: "Tāpēc ka jūs atmetat Manu vārdu un liekat savu cerību uz varmācību un slepeniem ceļiem un paļaujaties uz tiem,</div></div>
<div class="par"><div class="verse" verse="13"><div class="verse-label">13</div>tad jums šis noziegums būs kā plaisa šķībā mūra sienā; tā piepeši acumirklī sagrauj sienu, liek tai sabrukt un sašķīst,</div></div>
<div class="par"><div class="verse" verse="14"><div class="verse-label">14</div>kā sašķaida māla krūzi bez žēlastības, ka nepaliek ne lauskas, ar ko varētu paņemt uguni no ugunskura vai pasmelt ūdeni no akas."</div></div>
<div class="par"><div class="verse" verse="15"><div class="verse-label">15</div>Jo tā saka Dievs Tas Kungs, Israēla Svētais: "Atgriežoties un paliekot mierā, jūs taptu izglābti, mierā un paļāvībā jūs atrastu spēku, bet jūs negribat!"</div></div>
<div class="par"><div class="verse" verse="16"><div class="verse-label">16</div>Jūs sakāt: "Nē! Mēs tad jau drīzāk dosimies projām ar zirgiem!" Nu tad skrieniet arī! "Ar ātriem zirgiem mēs jāsim!" Nu tad jūsu vajātāji arī lai būtu tādi ātrskrējēji!</div></div>
<div class="par"><div class="verse" verse="17"><div class="verse-label">17</div>Tūkstotis jūsējo bēgs no viena vienīga vīra kara sauciena, un no piecu vīru kara sauciena jūs bēgsit visi, kamēr jūs paliksit pāri tikai kā ceļa stabs kalna galā un kā karogs pakalnā.</div></div>
<div class="par"><div class="verse" verse="18"><div class="verse-label">18</div>Tādēļ Tas Kungs gaida, lai jums parādītu žēlastību, tādēļ Viņš pošas, lai jums būtu žēlīgs, jo Tas Kungs ir taisnīgas tiesas Dievs; svētīgs, kas paļaujas uz Viņu!</div></div>
<div class="par"><div class="verse" verse="19"><div class="verse-label">19</div>Tu Ciānas tauta, kas dzīvo Jeruzālemē, tev nebūs vienmēr raudāt, Viņš tev būs žēlīgs, kad tu Viņu piesauksi. Kad Viņš dzirdēs tavu balsi, Viņš tev atbildēs.</div></div>
<div class="par"><div class="verse" verse="20"><div class="verse-label">20</div>Tas Kungs jums gan piešķirs tikai bēdu maizi un ūdeni sēru nomāktai sirdij, bet toties tavi skolotāji vairs nebūs spiesti slēpties, un tavas acis redzēs tavus skolotājus,</div></div>
<div class="par"><div class="verse" verse="21"><div class="verse-label">21</div>un tavas ausis dzirdēs aiz tevis šos vārdus: šis ir tas ceļš, staigājiet pa to! - kaut jūs arī ietu pa labi vai novērstos pa kreisi.</div></div>
<div class="par"><div class="verse" verse="22"><div class="verse-label">22</div>Tad tu neturēsi savus ar sudrabu pārklātos izgrieztos, kā arī no zelta izlietos elka tēlus par svētiem, bet atmetīsi tos kā riebīgus, sacīdama: projām ar jums!</div></div>
<div class="par"><div class="verse" verse="23"><div class="verse-label">23</div>Tad Viņš dos lietu tavam sējumam tīrumā, maize no lauku ražas būs garšīga un sātīga, barības spēka pilna. Tavi ganāmpulki ganīsies tanī laikā plašās ganībās.</div></div>
<div class="par"><div class="verse" verse="24"><div class="verse-label">24</div>Vērši un ēzeļi, kas apstrādā druvu, ēdīs sālītu mistru, kas sajaukts un vētīts ar liekšķeri un vētekli.</div></div>
<div class="par"><div class="verse" verse="25"><div class="verse-label">25</div>Un uz visiem augstiem kalniem un visiem pakalniem būs tekoša ūdens strauti lielās kaujas dienā, kad sagrūs torņi.</div></div>
<div class="par"><div class="verse" verse="26"><div class="verse-label">26</div>Un mēness gaisma būs kā saules gaisma, un saules gaisma būs septiņreiz gaišāka nekā septiņu dienu gaisma, kad Tas Kungs sasēja Savas tautas vātis un dziedēja viņas brūces.</div></div>
<div class="par"><div class="verse" verse="27"><div class="verse-label">27</div>Redzi, Tā Kunga Vārds nāk šurpu no tālienes, Viņa dusmas kvēlo, liels ir Viņa saviļnojums, Viņa lūpas ir pilnas bardzības, un Viņa mēle kā postīga uguns.</div></div>
<div class="par"><div class="verse" verse="28"><div class="verse-label">28</div>Viņa elpa ir kā plūstoša straume, kas sniedzas līdz kaklam, lai sijātu tautas nāves sietā un liktu tautām viltus iemauktus mutē, aiz kuriem Viņš tad tās trenkātu un dzenātu.</div></div>
<div class="par"><div class="verse" verse="29"><div class="verse-label">29</div>Tad jūs dziedāsit kā svētku naktī un priecāsities kā svētceļnieki, kas ar mūzikas skaņām dodas uz Tā Kunga kalnu, Israēla klinti.</div></div>
<div class="par"><div class="verse" verse="30"><div class="verse-label">30</div>Tad atskanēs Tā Kunga varenā pērkona balss, un Viņš pacels Savu roku bargās dusmās ar iznīcinātāju uguni, lietusgāzi, negaisu un krusu.</div></div>
<div class="par"><div class="verse" verse="31"><div class="verse-label">31</div>Un Asurs izbīsies no Tā Kunga balss, kas viņu sitīs ar rīksti,</div></div>
<div class="par"><div class="verse" verse="32"><div class="verse-label">32</div>un katru reizi, kad Tas Kungs sitīs viņu ar pārmācības rīksti, tā ar labu trāpījumu viņu sāpīgi skars, iespiezdamās dziļi viņa miesā, un tas notiks ar bungām un cītaras skaņām; ar paceltu roku Viņš visur ar viņu karos.</div></div>
<div class="par"><div class="verse" verse="33"><div class="verse-label">33</div>Jo sen jau ierīkota šausmu pilna sadedzināšanas vieta, tā domāta arī ķēniņam; ir sakrauts augsts un plats sārts, lielā daudzumā sagādāta malka un iekuri; Tas Kungs to aizdedzinās ar Savu dvašu līdzīgi kā ar sēra straumi.</div></div>
    </body>
</html>
