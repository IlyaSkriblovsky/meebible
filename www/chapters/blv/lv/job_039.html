
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Vai tev ir zināms kalnu kazu atnešanās laiks, vai tu vari novērot, kad briežu mātes grūsnas staigā?</div></div>
<div class="par"><div class="verse" verse="2"><div class="verse-label">2</div>Vai tu vari izskaitīt mēnešus, kad tās tādas staigā, un vai tu zini noteikti, kad tām jāatnesas?</div></div>
<div class="par"><div class="verse" verse="3"><div class="verse-label">3</div>Tās notupstas pie zemes uz ceļgaliem, tās slaidi izlaiž pasaulē savus bērnus un pašas viegli atbrīvojas no dzemdību sāpēm.</div></div>
<div class="par"><div class="verse" verse="4"><div class="verse-label">4</div>Tad viņu mazuļiem rodas spēks, tie vaļībā izaug lieli; tad tie aiziet projām un vairs neatgriežas pie tām atpakaļ.</div></div>
<div class="par"><div class="verse" verse="5"><div class="verse-label">5</div>Kas tad ir brīvībā palaidis meža ēzeli, un kas ir atraisījis valgus ēzeļa kumeļam,</div></div>
<div class="par"><div class="verse" verse="6"><div class="verse-label">6</div>kuram tuksnesi Es ierādīju par viņa mājokli un sāls stepi, kur viņam uzturēties?</div></div>
<div class="par"><div class="verse" verse="7"><div class="verse-label">7</div>Tas skata ņirgādamies pilsētas drūzmu un trokšņus, tas neklausās uz dzinēju klaigām.</div></div>
<div class="par"><div class="verse" verse="8"><div class="verse-label">8</div>Bet viņa skatieniem veras tikai kalni; ko viņš tur saskata, ir ganību vietas, un, kur kāds zaļums, to viņš meklē rokā.</div></div>
<div class="par"><div class="verse" verse="9"><div class="verse-label">9</div>Vai meža vērsis nāks labprātīgi tev par kalpu, un vai tas pavadīs nakti pie tavas kūts siles?</div></div>
<div class="par"><div class="verse" verse="10"><div class="verse-label">10</div>Vai tu domā meža vērsi siet ar jūgu te pie vagas, un vai tas, sekojot tev pa pēdām, noecēs izartās ielejas?</div></div>
<div class="par"><div class="verse" verse="11"><div class="verse-label">11</div>Vai tu vari pilnam uz viņu paļauties, jo viņam daudz spēka? Un vai tu vari uzticēt viņam savus laukus un ražas ievākšanas darbus?</div></div>
<div class="par"><div class="verse" verse="12"><div class="verse-label">12</div>Vai tu droši vari būt pārliecināts, ka tas pārnesīs no lauka tavu sēklu un to savedīs tavā klonā?</div></div>
<div class="par"><div class="verse" verse="13"><div class="verse-label">13</div>Gan vēlīgi vēdinās arī strausa mātes spārni, bet vai tādēļ jau tā ir stārķu māte ar īpatnējo spārnu švīkoņu un spalvām?</div></div>
<div class="par"><div class="verse" verse="14"><div class="verse-label">14</div>Savas olas tā pamet zemē un liek tām izperēties smiltīs;</div></div>
<div class="par"><div class="verse" verse="15"><div class="verse-label">15</div>viņa arī pilnīgi piemirst, ka kāja spēj tās samīt un lauku zvēri tās salauzīt gabalos.</div></div>
<div class="par"><div class="verse" verse="16"><div class="verse-label">16</div>Tā apietas bargi ar pašas bērniem, it kā tie nebūtu tās, un tā nebēdā, ja pūles bijušas veltas.</div></div>
<div class="par"><div class="verse" verse="17"><div class="verse-label">17</div>Tas tāpēc, ka Dievs lielāku gudrību viņai nav piešķīris un arī ar saprātu Viņš to nav apveltījis.</div></div>
<div class="par"><div class="verse" verse="18"><div class="verse-label">18</div>Bet, tiklīdz viņa uzsāk skriet, tad tā atstāj kaunā un izsmieklā pat zirgu un viņa jātnieku.</div></div>
<div class="par"><div class="verse" verse="19"><div class="verse-label">19</div>Vai tu piešķir zirgam varenu spēku, vai tu apvelc pāri viņa kaklam krēpju rotu?</div></div>
<div class="par"><div class="verse" verse="20"><div class="verse-label">20</div>Vai tu māci viņu lēkt kā siseni? Kad tas lepni sprauslā, tas iedveš bailes.</div></div>
<div class="par"><div class="verse" verse="21"><div class="verse-label">21</div>Un, kad ielejā kara zirgi ar kājām spārda zemi, tad tie zviedz gavilējot un auļos nesas kaujā.</div></div>
<div class="par"><div class="verse" verse="22"><div class="verse-label">22</div>Tam briesmas ir izsmiekls, tas netrīs bailēs, pat kailam zobenam tas negriež ceļu.</div></div>
<div class="par"><div class="verse" verse="23"><div class="verse-label">23</div>Uz viņa žvadz bultu maksts, un šķēps un kaujas vāle viz kā liesma.</div></div>
<div class="par"><div class="verse" verse="24"><div class="verse-label">24</div>Dunoņā, troksnī un auļos viņš ātri pieveic ceļu un nepagriežas pat tad pa labi, kad atskan taures skaņa.</div></div>
<div class="par"><div class="verse" verse="25"><div class="verse-label">25</div>Kad atskan taure, viņš zviedz, tas iztālēm jauš cīņu, jauš karakungu spalgās pavēles, jūt kaujas dunoņu.</div></div>
<div class="par"><div class="verse" verse="26"><div class="verse-label">26</div>Vai, taviem ieskatiem klausot, ceļas kaujas vanags un izpleš savus spārnus virzienā uz dienvidiem?</div></div>
<div class="par"><div class="verse" verse="27"><div class="verse-label">27</div>Jeb vai, klausot tavas mutes vārdiem, augstu gaisos paceļas ērglis un ceļ arī savu ligzdu tik augstā vietā?</div></div>
<div class="par"><div class="verse" verse="28"><div class="verse-label">28</div>Tas mīt un pārnakšņo uz klints, tā cietoksnis ir tur - pāri kraujām un šķautnēm.</div></div>
<div class="par"><div class="verse" verse="29"><div class="verse-label">29</div>No turienes tas uzglūn laupījumam, un viņa acis redz tālu.</div></div>
<div class="par"><div class="verse" verse="30"><div class="verse-label">30</div>Viņa bērniem patīk dzert asinis, un, kur ir kaut kas nogalināts, tur ir arī viņš."</div></div>
    </body>
</html>
