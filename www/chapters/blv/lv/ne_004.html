
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad Sanballats dzirdēja, ka mēs ceļam mūri, tad viņš kļuva dusmīgs un ļoti saskaitās, un zobojās par jūdiem.</div></div>
<div class="par"><div class="verse" verse="2"><div class="verse-label">2</div>Un viņš runāja savu brāļu un Samarijas karaspēka priekšā un sacīja: "Ko grib šie nožēlojamie jūdi? Vai viņiem to tā atļaus? Vai viņi tiešām kādreiz nesīs atkal savus pateicības upurus? Vai viņi reiz būs ar saviem darbiem galā? Vai viņi grib lasīt ārā no pelnu kaudzēm un no jauna likt lietā akmeņus, kas jau sen sadedzināti?"</div></div>
<div class="par"><div class="verse" verse="3"><div class="verse-label">3</div>Bet amonietis Tobija, kas stāvēja viņam līdzās, sacīja: "Lai viņi ceļ ko celdami, ja lapsa uzkāps uz tā, tā sagraus viņu akmeņu mūri!"</div></div>
<div class="par"><div class="verse" verse="4"><div class="verse-label">4</div>Dzirdi, mūsu Dievs, kā mēs esam kļuvuši par apsmieklu! Liec nākt izsmieklam uz viņu pašu galvām, dod, lai viņi tiek izlaupīti zemē, kur viņus tur gūstā!</div></div>
<div class="par"><div class="verse" verse="5"><div class="verse-label">5</div>Un neapsedz viņu noziegumus un neizdzēs viņu grēkus Savu acu priekšā, jo ar savām darbu darītāju nievām viņi Tevi ir kaitinājuši!</div></div>
<div class="par"><div class="verse" verse="6"><div class="verse-label">6</div>Bet mēs cītīgi turpinājām darbu, un, kad viss mūris līdz pusaugstumam bija veikts, tad tautai radās jauna darba drosme un rosme.</div></div>
<div class="par"><div class="verse" verse="7"><div class="verse-label">7</div>Bet, kad Sanballats un Tobija, kā arī arābi un amonieši, un ašdodieši dzirdēja, ka Jeruzālemes mūru labošana un atjaunošana sokas, ka plaisas sāk aizvērties, tad viņi kļuva ļoti dusmīgi</div></div>
<div class="par"><div class="verse" verse="8"><div class="verse-label">8</div>un visi kopā sazvērējās, ka viņi došoties, lai uzbruktu Jeruzālemei un celtu tajā sajukumu.</div></div>
<div class="par"><div class="verse" verse="9"><div class="verse-label">9</div>Tad mēs lūdzām savu Dievu un izlikām sargus pret viņiem dienu un nakti.</div></div>
<div class="par"><div class="verse" verse="10"><div class="verse-label">10</div>Bet Jūdas ļaudis sacīja: "Nastu nesēju spēks zūd, un drupu ir daudz, un mēs nespējam vairs strādāt gar mūri!"</div></div>
<div class="par"><div class="verse" verse="11"><div class="verse-label">11</div>Savukārt mūsu pretinieki teica: "Viņiem nekas nav jāredz, līdz mēs būsim nonākuši viņu vidū un kausim viņus, un izbeigsim celšanas darbus!"</div></div>
<div class="par"><div class="verse" verse="12"><div class="verse-label">12</div>Kad atnāca jūdi, kas dzīvoja viņiem kaimiņos, tad viņi stāstīja mums desmitiem reižu: "No visām pusēm, kur vien viņi dzīvo, viņi taisās brukt mums virsū."</div></div>
<div class="par"><div class="verse" verse="13"><div class="verse-label">13</div>Tad es novietoju aiz mūra zemākajās vietās ļaudis pēc ciltīm ar zobeniem, šķēpiem un stopiem.</div></div>
<div class="par"><div class="verse" verse="14"><div class="verse-label">14</div>Kādas apskates laikā es uzstājos ar runu un sacīju dižciltīgajiem un priekšniekiem, un pārējai tautai: "Nebīstieties no viņiem! Atcerieties To Kungu, kas ir liels un bijājams, un cīnieties par saviem brāļiem, saviem dēliem, savām meitām, savām sievām un savām mājām!"</div></div>
<div class="par"><div class="verse" verse="15"><div class="verse-label">15</div>Kad mūsu ienaidnieki dzirdēja, ka lieta mums kļuvusi zināma un ka Dievs viņu nodomu ir izjaucis, tad mēs visi atgriezāmies pie mūra, katrs pie sava darba.</div></div>
<div class="par"><div class="verse" verse="16"><div class="verse-label">16</div>No tās dienas puse manu kalpu strādāja pie celšanas darbiem un otra puse turēja šķēpus, vairogus, stopus un bruņas, un virsnieki bija aiz visa Jūdas nama,</div></div>
<div class="par"><div class="verse" verse="17"><div class="verse-label">17</div>kas strādāja gar mūri. Un nastu nesēji strādāja, ar vienu roku kraudami, kamēr otra turēja metamo šķēpu.</div></div>
<div class="par"><div class="verse" verse="18"><div class="verse-label">18</div>Un cēlēji, kamēr cēla, bija apjozti ar savu zobenu ap gurniem. Un līdzās man stāvēja taurētāji.</div></div>
<div class="par"><div class="verse" verse="19"><div class="verse-label">19</div>Tad es sacīju dižciltīgajiem, priekšniekiem un pārējai tautai: "Darbs ir liels un plašs, un mēs uz mūra esam tālu cits no cita atšķirti.</div></div>
<div class="par"><div class="verse" verse="20"><div class="verse-label">20</div>Tanī vietā, kur jūs dzirdēsit taures skaņu, tur sapulcējieties pie mums. Mūsu Dievs cīnīsies par mums!"</div></div>
<div class="par"><div class="verse" verse="21"><div class="verse-label">21</div>Tā mēs veicām mūra darbu: puse no mums turēja gatavībā šķēpus no rīta ausmas sākuma, līdz kamēr vakarā parādījās zvaigznes.</div></div>
<div class="par"><div class="verse" verse="22"><div class="verse-label">22</div>Tajā laikā es arī pavēlēju tautai: "Ikviens vīrs un viņa kalps lai pavada nakti Jeruzālemē, lai viņi būtu mums nakti sardzei un dienu darbam."</div></div>
<div class="par"><div class="verse" verse="23"><div class="verse-label">23</div>Tā nedz es, nedz mani brāļi, nedz mani kalpi, nedz sardzes vīri, kas bija aiz manis,- neviens no mums gandrīz nekad nenovilka savas drēbes. Ikviens turēja ieroci savā rokā.</div></div>
    </body>
</html>
