
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pāvils, pēc Dieva prāta aicināts Kristus Jēzus apustulis, un brālis Sostens</div></div>
<div class="par"><div class="verse" verse="2"><div class="verse-label">2</div>Dieva draudzei Korintā, Jēzū Kristū svētītiem, aicinātiem svētajiem un visiem, kas piesauc mūsu Kunga Jēzus Kristus Vārdu visās vietās, tiklab pie viņiem, kā pie mums:</div></div>
<div class="par"><div class="verse" verse="3"><div class="verse-label">3</div>žēlastība jums un miers no Dieva, mūsu Tēva, un Kunga Jēzus Kristus!</div></div>
<div class="par"><div class="verse" verse="4"><div class="verse-label">4</div>Es pateicos Dievam vienumēr jūsu dēļ par žēlastību, kas jums ir dota Kristū Jēzū,</div></div>
<div class="par"><div class="verse" verse="5"><div class="verse-label">5</div>jo ar Viņu jūs esat kļuvuši bagāti visās lietās viscaur vārdos un atziņā,</div></div>
<div class="par"><div class="verse" verse="6"><div class="verse-label">6</div>tāpēc ka Kristus liecībai ir likti stipri pamati jūsu vidū,</div></div>
<div class="par"><div class="verse" verse="7"><div class="verse-label">7</div>tādēļ jums netrūkst nevienas dāvanas, un jūs sagaidāt mūsu Kunga Jēzus Kristus parādīšanos.</div></div>
<div class="par"><div class="verse" verse="8"><div class="verse-label">8</div>Viņš jūs arī darīs stiprus līdz galam, nevainojamus mūsu Kunga Jēzus Kristus dienā.</div></div>
<div class="par"><div class="verse" verse="9"><div class="verse-label">9</div>Dievs ir uzticīgs, kas jūs aicinājis Sava Dēla Jēzus Kristus, mūsu Kunga, sadraudzībā.</div></div>
<div class="par"><div class="verse" verse="10"><div class="verse-label">10</div>Bet es jūs, brāļi, pamācu mūsu Kunga Jēzus Kristus Vārdā, lai jūsu starpā būtu vienprātība un neceltos šķelšanās, bet lai jūs visi pilnīgi vienoti stāvētu vienā prātā un vienā domā.</div></div>
<div class="par"><div class="verse" verse="11"><div class="verse-label">11</div>Jo man par jums, mani brāļi, ir pienākušas ziņas no Hloes nama ļaudīm, ka jūsu starpā ir ķildas.</div></div>
<div class="par"><div class="verse" verse="12"><div class="verse-label">12</div>Es gribu teikt to, ko pie jums visur dzird runājam, viens saka: es turos pie Pāvila, otrs: es pie Apolla, trešais: es pie Kēfas, bet ceturtais: es pie Kristus.</div></div>
<div class="par"><div class="verse" verse="13"><div class="verse-label">13</div>Vai tad Kristus ir dalīts? Vai tad Pāvils ir par jums krustā sists? Jeb vai jūs esat kristīti uz Pāvila vārdu?</div></div>
<div class="par"><div class="verse" verse="14"><div class="verse-label">14</div>Paldies Dievam, ka es pie jums cita neviena neesmu kristījis kā vien Krispu un Gaju;</div></div>
<div class="par"><div class="verse" verse="15"><div class="verse-label">15</div>tā neviens nevar teikt, ka jūs esat kristīti uz manu vārdu.</div></div>
<div class="par"><div class="verse" verse="16"><div class="verse-label">16</div>Es gan kristīju arī Stefanas namu, bet neatceros, vai vēl kādu citu būtu kristījis.</div></div>
<div class="par"><div class="verse" verse="17"><div class="verse-label">17</div>Jo Kristus mani nav sūtījis kristīt, bet evaņģēliju sludināt, ne gudriem vārdiem, lai Kristus krusts nepaliktu bez satura.</div></div>
<div class="par"><div class="verse" verse="18"><div class="verse-label">18</div>Jo vēsts par krustu ir ģeķība tiem, kas pazūd, bet mums, kas topam izglābti, tas ir Dieva spēks.</div></div>
<div class="par"><div class="verse" verse="19"><div class="verse-label">19</div>Jo ir rakstīts: Es samaitāšu gudro gudrību un likšu kaunā prātnieku prātu. -</div></div>
<div class="par"><div class="verse" verse="20"><div class="verse-label">20</div>Kur paliek gudrie? Kur rakstu mācītāji? Kur šīs pasaules vārdu meistari? Vai tad Dievs nav pārvērtis pasaules gudrību ģeķībā?</div></div>
<div class="par"><div class="verse" verse="21"><div class="verse-label">21</div>Jo, kad pasaule ar savu gudrību Dievu Viņa gudrībā neatzina, tad Dievam labpatika izglābt ticīgos ar ģeķīgu sludināšanu.</div></div>
<div class="par"><div class="verse" verse="22"><div class="verse-label">22</div>Jūdi prasa zīmes, un grieķi meklē gudrību.</div></div>
<div class="par"><div class="verse" verse="23"><div class="verse-label">23</div>Bet mēs sludinām Kristu, krustā sisto, kas jūdiem apgrēcība un pagāniem ģeķība,</div></div>
<div class="par"><div class="verse" verse="24"><div class="verse-label">24</div>bet tiem, kas aicināti, tiklab jūdiem, kā grieķiem, Dieva spēks un Dieva gudrība.</div></div>
<div class="par"><div class="verse" verse="25"><div class="verse-label">25</div>Jo Dieva ģeķība ir gudrāka nekā cilvēki, un Dieva nespēks ir stiprāks nekā cilvēka.</div></div>
<div class="par"><div class="verse" verse="26"><div class="verse-label">26</div>Raugait, brāļi, savus aicinātos, nav tur taču daudz pasaules gudro, nav daudz vareno, nav daudz augsti dzimušo.</div></div>
<div class="par"><div class="verse" verse="27"><div class="verse-label">27</div>Bet, kas ģeķīgs pasaulē, to Dievs ir izredzējis, lai liktu kaunā gudros; un, kas nespēcīgs pasaulē, to Dievs ir izredzējis, lai liktu kaunā stipros;</div></div>
<div class="par"><div class="verse" verse="28"><div class="verse-label">28</div>un, kas pasaulē zems un nicināts un kas nav nekas, to Dievs ir izredzējis, lai iznīcinātu to, kas ir kas;</div></div>
<div class="par"><div class="verse" verse="29"><div class="verse-label">29</div>lai nekas, kas ir miesa, nelielās Dieva priekšā.</div></div>
<div class="par"><div class="verse" verse="30"><div class="verse-label">30</div>Pateicoties Viņam, esat jūs vienībā ar Kristu Jēzu, kas mums kļuvis par Dieva gudrību, par taisnību, par dzīves svētumu un pestīšanu,</div></div>
<div class="par"><div class="verse" verse="31"><div class="verse-label">31</div>lai būtu, kā ir rakstīts: kas lielās, tas lai lielās ar To Kungu.</div></div>
    </body>
</html>
