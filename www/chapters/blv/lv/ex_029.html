
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šādā kārtībā jāizdara viņu iesvētīšana Man par priesteriem: ņem vienu jaunu vērsi no liellopiem un divus aunus bez kādas vainas,</div></div>
<div class="par"><div class="verse" verse="2"><div class="verse-label">2</div>un neraudzētas maizes, un neraudzētas mīklas plāceņus, iejautus eļļā, un neraudzētas mīklas plānos raušus, apziestus ar eļļu; taisi tos no smalkiem kviešu miltiem.</div></div>
<div class="par"><div class="verse" verse="3"><div class="verse-label">3</div>Liec tos grozā un pienes tos grozā; atved arī vērsi un abus aunus.</div></div>
<div class="par"><div class="verse" verse="4"><div class="verse-label">4</div>Tad pieved Āronu un viņa dēlus pie Saiešanas telts durvīm un mazgā tos ar ūdeni.</div></div>
<div class="par"><div class="verse" verse="5"><div class="verse-label">5</div>Un paņem drēbes un apvelc Āronam gan svārkus, gan apmetni pie efoda, gan efodu, gan krūšu zīmi, un apjoz viņu ar efoda jostu.</div></div>
<div class="par"><div class="verse" verse="6"><div class="verse-label">6</div>Uzliec viņam galvā turbānu un liec svēto diadēmu pāri turbānam.</div></div>
<div class="par"><div class="verse" verse="7"><div class="verse-label">7</div>Un paņem svaidāmo eļļu, izlej to uz viņa galvas un tā svaidi viņu.</div></div>
<div class="par"><div class="verse" verse="8"><div class="verse-label">8</div>Un atved arī viņa dēlus un apvelc tiem svārkus.</div></div>
<div class="par"><div class="verse" verse="9"><div class="verse-label">9</div>Un apjoz tos ar jostu, Āronu un viņa dēlus, uzliec viņiem turbānus, lai viņiem priestera amats būtu par mūžīgu likumu. Un iecel Āronu un viņa dēlus amatā.</div></div>
<div class="par"><div class="verse" verse="10"><div class="verse-label">10</div>Un tad pie Saiešanas telts vārtiem atved jauno vērsi, lai Ārons un viņa dēli liek savas rokas uz vērša galvas.</div></div>
<div class="par"><div class="verse" verse="11"><div class="verse-label">11</div>Tad nokauj vērsi Tā Kunga priekšā Saiešanas telts vārtos.</div></div>
<div class="par"><div class="verse" verse="12"><div class="verse-label">12</div>Un paņem nedaudz no vērša asinīm un ar savu pirkstu zied tās pār altāra ragiem, bet visas pārējās asinis izlej uz altāra pamatiem.</div></div>
<div class="par"><div class="verse" verse="13"><div class="verse-label">13</div>Un paņem visus taukus, kas apklāj iekšas, un tos, kas pār aknām, un abas nieres ar taukiem, kas pāri tām, un sadedzini tos uz altāra.</div></div>
<div class="par"><div class="verse" verse="14"><div class="verse-label">14</div>Bet vērša gaļu, viņa ādu un viņa zarnas sadedzini ugunī ārpus nometnes, jo tas ir upuris grēku izpirkšanai.</div></div>
<div class="par"><div class="verse" verse="15"><div class="verse-label">15</div>Tad paņem vienu aunu, un lai Ārons un viņa dēli liek savas rokas uz tā galvas.</div></div>
<div class="par"><div class="verse" verse="16"><div class="verse-label">16</div>Un tad nokauj šo aunu un paņem tā asinis, un slaki tās visapkārt pār altāri.</div></div>
<div class="par"><div class="verse" verse="17"><div class="verse-label">17</div>Bet pašu aunu sadali gabalos, mazgā viņa iekšas un stilbus un liec tos pie pārējiem gabaliem un galvas.</div></div>
<div class="par"><div class="verse" verse="18"><div class="verse-label">18</div>Pēc tam sadedzini visu aunu uz altāra; tas ir dedzināmais upuris Tam Kungam, patīkama smarža, uguns upuris Tam Kungam.</div></div>
<div class="par"><div class="verse" verse="19"><div class="verse-label">19</div>Tad paņem otru aunu, un Ārons un viņa dēli lai liek savas rokas uz auna galvas.</div></div>
<div class="par"><div class="verse" verse="20"><div class="verse-label">20</div>Tad nokauj aunu un ņem nedaudz tā asiņu un ar tām apzied Ārona auss skripstiņu un viņa dēlu auss skripstiņu labajā pusē, tāpat arī viņu labās rokas īkšķi un viņu labās kājas īkšķi, bet pārējās asinis slaki visapkārt pār altāri.</div></div>
<div class="par"><div class="verse" verse="21"><div class="verse-label">21</div>Tad ņem no tām asinīm, kas uz altāra, un no svaidāmās eļļas un apslaki Āronu un viņa drēbes, viņa dēlus un to drēbes, lai viņš ir svētīts un viņa drēbes, viņa dēli un to drēbes.</div></div>
<div class="par"><div class="verse" verse="22"><div class="verse-label">22</div>Un ņem auna taukus un asti, un taukus, kas apklāj iekšas, un taukus, kas pāri aknām, un abas nieres un taukus, kas pāri tām, un labo pleci, jo tas ir priesteru iesvētīšanas auns,</div></div>
<div class="par"><div class="verse" verse="23"><div class="verse-label">23</div>un kukuli maizes un eļļas plāceni, un vienu plāno rausi no neraudzētās maizes groza, kas atrodas Tā Kunga priekšā,</div></div>
<div class="par"><div class="verse" verse="24"><div class="verse-label">24</div>un to visu liec Ārona rokās un viņa dēlu rokās un līgojot to dari par līgojamo upuri Tā Kunga priekšā.</div></div>
<div class="par"><div class="verse" verse="25"><div class="verse-label">25</div>Tad paņem to no viņu rokām un sadedzini to uz altāra virs dedzināmā upura par patīkamu smaržu Tā Kunga priekšā, par uguns upuri Tam Kungam.</div></div>
<div class="par"><div class="verse" verse="26"><div class="verse-label">26</div>Tad ņem krūts gabalu no auna, kas upurēts Ārona iesvētīšanai, un nes to kā līgojamo upuri Tā Kunga priekšā; un šī būs tava daļa.</div></div>
<div class="par"><div class="verse" verse="27"><div class="verse-label">27</div>Un iesvētī līgojamā upura krūts gabalu un cilājamā upura pleci, kas bija cilāts un līgots no Ārona un viņa dēlu iesvētīšanas auna.</div></div>
<div class="par"><div class="verse" verse="28"><div class="verse-label">28</div>Un tā lai būtu gan Ārona, gan viņa dēlu daļa; tas lai ir par mūžīgu likumu Israēla bērniem; jo tas ir cilājamais upuris, paceļams Tam Kungam, no viņu altāra upuriem.</div></div>
<div class="par"><div class="verse" verse="29"><div class="verse-label">29</div>Un Ārona svētās drēbes lai paliek Ārona dēliem pēc viņa, ka tie tanīs tiktu svaidīti un iecelti amatā.</div></div>
<div class="par"><div class="verse" verse="30"><div class="verse-label">30</div>Septiņas dienas tās lai valkā tas no viņa dēliem, kas ieies Saiešanas teltī, lai kalpotu svētnīcā kā priesteris viņa vietā.</div></div>
<div class="par"><div class="verse" verse="31"><div class="verse-label">31</div>Iesvētīšanas aunu ņem un vāri tā gaļu svētā vietā.</div></div>
<div class="par"><div class="verse" verse="32"><div class="verse-label">32</div>Lai Ārons un viņa dēli ēd auna gaļu un maizi, kas grozā, Saiešanas telts durvīs.</div></div>
<div class="par"><div class="verse" verse="33"><div class="verse-label">33</div>Lai ēd to, ar ko izdarīta salīdzināšana, kad viņi tika iecelti un iesvētīti amatā. Bet svešais lai neēd, jo tā ir svēta.</div></div>
<div class="par"><div class="verse" verse="34"><div class="verse-label">34</div>Un, ja kas paliek pāri no iesvētīšanas upura gaļas vai maizes līdz rītam, tad to sadedzini, to nedrīkst ēst, jo tas ir svēts.</div></div>
<div class="par"><div class="verse" verse="35"><div class="verse-label">35</div>Tā dari ar Āronu un viņa dēliem, kā Es tev to esmu pavēlējis; viņu iecelšana amatā lai ilgst septiņas dienas.</div></div>
<div class="par"><div class="verse" verse="36"><div class="verse-label">36</div>Katru dienu upurē vērsi kā grēku upuri, par salīdzināšanu, un šķīstī altāri, kad dari salīdzināšanu pār to; un iesvaidi to, ka tas tiek iesvētīts.</div></div>
<div class="par"><div class="verse" verse="37"><div class="verse-label">37</div>Septiņas dienas dari šo altāra šķīstīšanu un to iesvētī; tā altāris kļūs jo svēts; un ikviens, kas to aizskars, kļūs svēts.</div></div>
<div class="par"><div class="verse" verse="38"><div class="verse-label">38</div>Lūk, kas tev jāupurē uz altāra diendienā: divi jēri, gadu veci,</div></div>
<div class="par"><div class="verse" verse="39"><div class="verse-label">39</div>viens jāupurē no rīta, otrs pret vakaru;</div></div>
<div class="par"><div class="verse" verse="40"><div class="verse-label">40</div>arī viena desmitā daļa ēfas kviešu miltu, sajaukti ar ceturto daļu hina eļļas no sagrūstām olīvēm; kā dzeramais upuris viena ceturtā daļa hina vīna kopā ar vienu no jēriem.</div></div>
<div class="par"><div class="verse" verse="41"><div class="verse-label">41</div>Bet otru jēru upurē ap vakara laiku, un dari ar to kā ar ēdamo upuri no rīta un kā ar tā dzeramo upuri, par patīkamu smaržu, kā uguns upuri Tam Kungam.</div></div>
<div class="par"><div class="verse" verse="42"><div class="verse-label">42</div>Lai tāds ir jūsu kārtējais dedzināmais upuris Tam Kungam uz audžu audzēm Saiešanas telts vārtos Tā Kunga priekšā; tur Es satikšos ar tevi un runāšu ar tevi.</div></div>
<div class="par"><div class="verse" verse="43"><div class="verse-label">43</div>Tā būs Mana atklāsmes vieta Israēla bērnu vidū, ka Es tos daru svētus Savā godībā.</div></div>
<div class="par"><div class="verse" verse="44"><div class="verse-label">44</div>Un Es svētīšu gan Saiešanas telti, gan altāri, un Āronu un viņa dēlus Es svētīšu, ka tie ir Mani priesteri.</div></div>
<div class="par"><div class="verse" verse="45"><div class="verse-label">45</div>Un Es mājošu Israēla bērnu vidū, un Es tiem būšu par Dievu.</div></div>
<div class="par"><div class="verse" verse="46"><div class="verse-label">46</div>Un viņi zinās, ka Es esmu Tas Kungs, jūsu Dievs, kas tos izvedis no Ēģiptes, lai Es dzīvotu viņu vidū, Es, Tas Kungs, jūsu Dievs.</div></div>
    </body>
</html>
