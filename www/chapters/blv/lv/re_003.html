
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Sardu draudzes eņģelim raksti: tā saka Tas, kam septiņi Dieva gari un kam septiņas zvaigznes: Es zinu tavus darbus, tev ir vārds, ka tu dzīvo, bet tu esi miris.</div></div>
<div class="par"><div class="verse" verse="2"><div class="verse-label">2</div>Uzmosties un stiprini tos, kas taisās mirt, jo Es neatradu tavus darbus pilnīgus Mana Dieva priekšā!</div></div>
<div class="par"><div class="verse" verse="3"><div class="verse-label">3</div>Atceries tāpēc, ko tu esi dabūjis un dzirdējis. Turi to un atgriezies! Ja tu nebūsi nomodā, Es nākšu kā zaglis, un tu nezināsi, kurā stundā Es nākšu pār tevi.</div></div>
<div class="par"><div class="verse" verse="4"><div class="verse-label">4</div>Tev ir maz Sardos tādu, kas nav aptraipījuši drēbes; viņi staigās ar Mani baltās drēbēs, jo viņi ir tā cienīgi.</div></div>
<div class="par"><div class="verse" verse="5"><div class="verse-label">5</div>Kas uzvar, tas būs ģērbts baltās drēbēs, un Es viņa vārdu neizdzēsīšu no dzīvības grāmatas, viņa vārdu es apliecināšu Mana Tēva un Viņa eņģeļu priekšā. Kam ausis, lai dzird, ko Gars saka draudzēm.</div></div>
<div class="par"><div class="verse" verse="6"><div class="verse-label">6</div>Un Filadelfijas draudzes eņģelim raksti:</div></div>
<div class="par"><div class="verse" verse="7"><div class="verse-label">7</div>tā saka Svētais, Patiesīgais, kam Dāvida atslēga, kas atver, un neviens neaizslēdz, kas aizslēdz, un neviens neatver.</div></div>
<div class="par"><div class="verse" verse="8"><div class="verse-label">8</div>Es zinu tavus darbus. Redzi, Es tavā priekšā esmu devis atvērtas durvis, ko neviens nevar aizslēgt; tev ir maz spēka, un tomēr Manu mācību tu esi turējis un neesi aizliedzis Manu Vārdu.</div></div>
<div class="par"><div class="verse" verse="9"><div class="verse-label">9</div>Redzi, Es došu tev no sātana sinagogas, kas saucas par jūdiem un nav tādi, bet melo; redzi, Es darīšu, ka viņi nāks, metīsies pie tavām kājām un atzīs, ka Es esmu tevi mīlējis.</div></div>
<div class="par"><div class="verse" verse="10"><div class="verse-label">10</div>Tāpēc, ka tu esi turējis Manu pacietības mācību, Es tevi sargāšu pārbaudīšanas stundā, kas nāks pār visu pasauli pārbaudīt tos, kas dzīvo virs zemes.</div></div>
<div class="par"><div class="verse" verse="11"><div class="verse-label">11</div>Es nāku drīz; turi, kas tev ir, ka neviens neatņem tavu vainagu.</div></div>
<div class="par"><div class="verse" verse="12"><div class="verse-label">12</div>To, kas uzvar, Es darīšu par balstu Sava Dieva templī, un viņš no tā nekad neaizies, un Es rakstīšu uz viņa Sava Dieva Vārdu, arī Mana Dieva pilsētas, jaunās Jeruzālemes, vārdu, kas nokāpj no debesīm, no Mana Dieva, un Manu jauno Vārdu.</div></div>
<div class="par"><div class="verse" verse="13"><div class="verse-label">13</div>Kam ausis, lai dzird, ko Gars saka draudzēm.</div></div>
<div class="par"><div class="verse" verse="14"><div class="verse-label">14</div>Un Lāodikejas draudzes eņģelim raksti: tā saka Tas, kas ir Āmen, uzticīgais un patiesīgais liecinieks, Dieva radības sākums.</div></div>
<div class="par"><div class="verse" verse="15"><div class="verse-label">15</div>Es zinu tavus darbus, ka tu neesi ne auksts, ne karsts. Kaut jel tu būtu auksts vai karsts.</div></div>
<div class="par"><div class="verse" verse="16"><div class="verse-label">16</div>Tā kā tu esi remdens, ne auksts, ne karsts, Es tevi izspļaušu no Savas mutes.</div></div>
<div class="par"><div class="verse" verse="17"><div class="verse-label">17</div>Tu saki: es esmu bagāts, un man ir pārpilnība, un man nevajag nenieka, bet tu nezini, ka tu esi nelaimīgs, nožēlojams, nabags, akls un kails.</div></div>
<div class="par"><div class="verse" verse="18"><div class="verse-label">18</div>Es tev došu padomu: pērc no Manis zeltu, uguns kvēlē kausētu, lai tu būtu bagāts, un baltas drēbes, lai tu apsegtos un tava kailuma kauns neatklātos, un acu zāles tavas acis svaidīt, lai tu kļūtu redzīgs.</div></div>
<div class="par"><div class="verse" verse="19"><div class="verse-label">19</div>Jo, ko Es mīlu, tos Es pārmācu un pamācu, tad nu iekarsies un atgriezies!</div></div>
<div class="par"><div class="verse" verse="20"><div class="verse-label">20</div>Redzi, Es stāvu durvju priekšā un klaudzinu. Ja kas dzird Manu balsi un durvis atdara, Es ieiešu pie viņa un turēšu ar viņu mielastu, un viņš ar Mani.</div></div>
<div class="par"><div class="verse" verse="21"><div class="verse-label">21</div>Tam, kas uzvar, Es došu sēdēt pie Manis uz Mana goda krēsla, tā, kā Es esmu uzvarējis un sēdu pie Mana Tēva uz Viņa goda krēsla.</div></div>
<div class="par"><div class="verse" verse="22"><div class="verse-label">22</div>Kam ausis, lai dzird, ko Gars saka draudzēm.</div></div>
    </body>
</html>
