
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim pēc meldijas "Nepazudini!". Dāvida "miktam", kad viņš bēga no Saula alā.</div></div>
<div class="par"><div class="verse" verse="2"><div class="verse-label">2</div>Apžēlojies par mani, ak, Dievs, apžēlojies par mani! Jo pie Tevis meklē patvērumu mana dvēsele, un Tavu spārnu ēnā es paglābjos, kamēr nelaime būs garām.</div></div>
<div class="par"><div class="verse" verse="3"><div class="verse-label">3</div>Es piesaucu Dievu, Visuaugstāko, stipro Dievu, kas manu lietu izvedīs līdz galam.</div></div>
<div class="par"><div class="verse" verse="4"><div class="verse-label">4</div>Viņš sūta no debesīm man palīgu; Viņš stāv man klāt, kad mans naida pilnais vajātājs vēro pret mani savus nievājumus. (Sela.) Dievs sūta no debesīm Savu žēlastību un uzticību.</div></div>
<div class="par"><div class="verse" verse="5"><div class="verse-label">5</div>Mana dzīvība norit starp lauvām, es esmu savu naida pārņemto ienaidnieku vidū, starp cilvēkiem, kuru zobi ir šķēpi un bultas un kuru mēle ir ass zobens.</div></div>
<div class="par"><div class="verse" verse="6"><div class="verse-label">6</div>Pacelies, Dievs, augstu pāri pār debesīm! Pār visu pasauli lai izplešas Tava godība!</div></div>
<div class="par"><div class="verse" verse="7"><div class="verse-label">7</div>Viņi izlikuši tīklu maniem soļiem, mana dvēsele ir nospiesta; viņi izrakuši manā priekšā bedri, un paši tanī iekrituši. (Sela.)</div></div>
<div class="par"><div class="verse" verse="8"><div class="verse-label">8</div>Mana sirds ir droša, ak, Dievs, mana sirds ir droša; es dziedāšu un spēlēšu!</div></div>
<div class="par"><div class="verse" verse="9"><div class="verse-label">9</div>Mosties, mana dvēsele, mostieties, arfa un cītara! Es modināšu rīta blāzmu!</div></div>
<div class="par"><div class="verse" verse="10"><div class="verse-label">10</div>Es Tev pateikšos tautu starpā, Kungs, es dziedāšu par Tevi slavas dziesmas tautu vidū,</div></div>
<div class="par"><div class="verse" verse="11"><div class="verse-label">11</div>jo Tava žēlastība ir liela līdz debesīm un Tava uzticība līdz padebešiem.</div></div>
<div class="par"><div class="verse" verse="12"><div class="verse-label">12</div>Pacelies, ak, Dievs, pāri pār debesīm un izplet Savu godību pār visu pasauli!</div></div>
    </body>
</html>
