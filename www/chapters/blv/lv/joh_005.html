
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc tam bija jūdu svētki, un Jēzus nogāja uz Jeruzālemi.</div></div>
<div class="par"><div class="verse" verse="2"><div class="verse-label">2</div>Bet Jeruzālemē pie Avju vārtiem ir dīķis, kuru ebrejiski sauc Betzata (Betezda), ar piecām stabu ailēm.</div></div>
<div class="par"><div class="verse" verse="3"><div class="verse-label">3</div>Tanīs gulēja liels pulks slimnieku: aklu, tizlu, izkaltušu kas gaidīja uz ūdens kustēšanu.</div></div>
<div class="par"><div class="verse" verse="4"><div class="verse-label">4</div>Jo savā laikā eņģelis nolaidās dīķī un ūdeni sakustināja; kurš tad iekāpa viņā pirmais pēc ūdens sakustēšanās, tas kļuva vesels, lai kāda bija viņa slimība.</div></div>
<div class="par"><div class="verse" verse="5"><div class="verse-label">5</div>Tur bija arī kāds cilvēks, kas trīsdesmit astoņus gadus bija gulējis nevesels.</div></div>
<div class="par"><div class="verse" verse="6"><div class="verse-label">6</div>Jēzus, redzēdams viņu guļam un zinādams, ka viņš jau ilgi atrodas tādā stāvoklī, saka viņam: "Vai tu gribi vesels kļūt?"</div></div>
<div class="par"><div class="verse" verse="7"><div class="verse-label">7</div>Slimais Viņam atbildēja: "Kungs, man nav neviena cilvēka, kas mani ienestu dīķī, kad ūdens tiek sakustināts; bet, kamēr es pats noeimu, cits jau aiziet man priekšā."</div></div>
<div class="par"><div class="verse" verse="8"><div class="verse-label">8</div>Jēzus viņam saka: "Celies, ņem savu gultu un staigā!"</div></div>
<div class="par"><div class="verse" verse="9"><div class="verse-label">9</div>Un tūdaļ tas cilvēks kļuva vesels, paņēma savu gultu un sāka staigāt. Bet tā diena bija sabats.</div></div>
<div class="par"><div class="verse" verse="10"><div class="verse-label">10</div>Tad jūdi sacīja tam, kas bija dziedināts: "Šodien sabats, tev nav brīv gultu nest."</div></div>
<div class="par"><div class="verse" verse="11"><div class="verse-label">11</div>Bet viņš tiem atbildēja: "Kas mani darīja veselu, Tas man sacīja: ņem savu gultu un staigā."</div></div>
<div class="par"><div class="verse" verse="12"><div class="verse-label">12</div>Tie jautāja viņam: "Kas Tas bija, kas tev sacīja: ņem savu gultu un staigā?"</div></div>
<div class="par"><div class="verse" verse="13"><div class="verse-label">13</div>Bet izdziedinātais nezināja, kas Tas bijis, jo Jēzus bija nozudis pūlī, kas bija tanī vietā.</div></div>
<div class="par"><div class="verse" verse="14"><div class="verse-label">14</div>Pēc tam Jēzus to atrod Templī un saka viņam: "Redzi, tu esi vesels kļuvis; negrēko vairs, lai tev nenotiek kas ļaunāks."</div></div>
<div class="par"><div class="verse" verse="15"><div class="verse-label">15</div>Tad cilvēks nogāja pie jūdiem un viņiem sacīja, ka Tas, kas viņu dziedinājis, ir Jēzus.</div></div>
<div class="par"><div class="verse" verse="16"><div class="verse-label">16</div>Un jūdi tāpēc sāka Jēzu vajāt, ka Viņš to bija darījis sabatā.</div></div>
<div class="par"><div class="verse" verse="17"><div class="verse-label">17</div>Bet Viņš tiem atbildēja: "Mans Tēvs aizvien vēl darbojas, tāpēc arī Es darbojos."</div></div>
<div class="par"><div class="verse" verse="18"><div class="verse-label">18</div>Šo vārdu dēļ jūdi vēl vairāk meklēja Viņu nokaut, tāpēc ka Viņš ne vien sabatu neievēroja, bet arī Dievu sauca par Savu Tēvu, Sevi pielīdzinādams Dievam.</div></div>
<div class="par"><div class="verse" verse="19"><div class="verse-label">19</div>Tad Jēzus turpināja: "Patiesi, patiesi Es jums saku: Dēls no Sevis neko nevar darīt, ja Viņš neredz Tēvu to darām. Jo, ko Tas dara, to arī Dēls dara tāpat,</div></div>
<div class="par"><div class="verse" verse="20"><div class="verse-label">20</div>jo Tēvs mīl Dēlu un Tam rāda visu, ko pats dara; un Viņš Tam rādīs vēl lielākus darbus nekā šos, ka jūs brīnīsities.</div></div>
<div class="par"><div class="verse" verse="21"><div class="verse-label">21</div>Jo, itin kā Tēvs uzmodina miroņus un dara tos dzīvus, tā arī Dēls dara dzīvus, ko Viņš grib.</div></div>
<div class="par"><div class="verse" verse="22"><div class="verse-label">22</div>Jo Tēvs vairs nespriež tiesu ne par vienu, bet visu tiesu ir nodevis Dēlam,</div></div>
<div class="par"><div class="verse" verse="23"><div class="verse-label">23</div>lai visi godātu Dēlu, tāpat kā viņi godā Tēvu. Kas Dēlu negodā, negodā Tēvu, kas Viņu sūtījis.</div></div>
<div class="par"><div class="verse" verse="24"><div class="verse-label">24</div>Patiesi, patiesi Es jums saku: kas Manus vārdus dzird un tic Tam, kas Mani sūtījis, tam ir mūžīgā dzīvība, un tas nenāk tiesā, bet no nāves ir iegājis dzīvībā.</div></div>
<div class="par"><div class="verse" verse="25"><div class="verse-label">25</div>Patiesi, patiesi Es jums saku: nāk stunda un viņa ir jau klāt, kad mirušie dzirdēs Dieva Dēla balsi un, kas būs dzirdējuši, dzīvos.</div></div>
<div class="par"><div class="verse" verse="26"><div class="verse-label">26</div>Jo, itin kā Tēvam ir dzīvība pašam Sevī, tāpat Viņš arī Dēlam ir devis, lai Tam būtu dzīvība pašam Sevī.</div></div>
<div class="par"><div class="verse" verse="27"><div class="verse-label">27</div>Un Viņš Tam ir devis varu turēt tiesu, tāpēc ka Viņš ir Cilvēka Dēls.</div></div>
<div class="par"><div class="verse" verse="28"><div class="verse-label">28</div>Nebrīnieties par to! Jo nāk stunda, kad visi, kas ir kapos, dzirdēs Viņa balsi</div></div>
<div class="par"><div class="verse" verse="29"><div class="verse-label">29</div>un nāks ārā: tie, kas labu darījuši, lai celtos augšām dzīvībai, bet tie, kas ļaunu darījuši, lai celtos augšām sodam.</div></div>
<div class="par"><div class="verse" verse="30"><div class="verse-label">30</div>Es no Sevis nespēju darīt nekā. Kā Es dzirdu, tā Es spriežu, un Mans spriedums ir taisns, jo Es nemeklēju Savu gribu, bet Tā gribu, kas Mani ir sūtījis.</div></div>
<div class="par"><div class="verse" verse="31"><div class="verse-label">31</div>Ja Es viens pats liecinu par Sevi, tad Mana liecība nav pareiza.</div></div>
<div class="par"><div class="verse" verse="32"><div class="verse-label">32</div>Ir cits, kas liecina par Mani, un Es zinu, ka liecība, kuru Viņš dod par Mani, ir pareiza.</div></div>
<div class="par"><div class="verse" verse="33"><div class="verse-label">33</div>Jūs esat izsūtījuši pie Jāņa, un viņš patiesībai ir devis liecību.</div></div>
<div class="par"><div class="verse" verse="34"><div class="verse-label">34</div>Tomēr Es nepieņemu liecību no cilvēka, bet to pieminu, lai jūs tiktu izglābti.</div></div>
<div class="par"><div class="verse" verse="35"><div class="verse-label">35</div>Viņš bija svece, kas īsu brīdi deg un spīd, bet jūs gribējāt līksmoties viņa gaismā.</div></div>
<div class="par"><div class="verse" verse="36"><div class="verse-label">36</div>Bet Man ir lielāka liecība nekā Jāņa: tie darbi, ko Tēvs Man ir devis, lai Es tos pabeidzu, šie paši darbi, ko Es daru, liecina par Mani, ka Tēvs Mani ir sūtījis.</div></div>
<div class="par"><div class="verse" verse="37"><div class="verse-label">37</div>Un Tēvs, kas Mani ir sūtījis, pats ir liecību devis par Mani. Bet jūs Viņa balsi nekad neesat dzirdējuši, nedz Viņa seju redzējuši,</div></div>
<div class="par"><div class="verse" verse="38"><div class="verse-label">38</div>un Viņa vārds nemīt jūsos, tāpēc ka jūs neticat Tam, ko Viņš sūtījis.</div></div>
<div class="par"><div class="verse" verse="39"><div class="verse-label">39</div>Jūs pētījat rakstus, jo jums šķiet, ka tajos jums ir mūžīgā dzīvība, un tie ir, kas dod liecību par Mani!</div></div>
<div class="par"><div class="verse" verse="40"><div class="verse-label">40</div>Bet jūs negribat nākt pie Manis, lai iegūtu dzīvību.</div></div>
<div class="par"><div class="verse" verse="41"><div class="verse-label">41</div>No cilvēkiem Es godu nepieņemu.</div></div>
<div class="par"><div class="verse" verse="42"><div class="verse-label">42</div>Bet Es jūs pazīstu, ka Dieva mīlestība nav jūsos.</div></div>
<div class="par"><div class="verse" verse="43"><div class="verse-label">43</div>Es esmu nācis Sava Tēva Vārdā, un jūs Mani nepieņemat. Ja cits nāks savā paša vārdā, to jūs pieņemsit.</div></div>
<div class="par"><div class="verse" verse="44"><div class="verse-label">44</div>Kā jūs varat kļūt ticīgi, cits no cita godu pieņemdami, bet nemeklēdami godu, kas nāk no vienīgā Dieva?</div></div>
<div class="par"><div class="verse" verse="45"><div class="verse-label">45</div>Nedomājiet, ka Es jūs apsūdzēšu pie Tēva. Jums ir savs apsūdzētājs, Mozus, uz ko jūs esat likuši savu cerību.</div></div>
<div class="par"><div class="verse" verse="46"><div class="verse-label">46</div>Jo, ja jūs ticētu Mozum, jūs ticētu arī Man, jo par Mani viņš ir rakstījis.</div></div>
<div class="par"><div class="verse" verse="47"><div class="verse-label">47</div>Bet, ja jūs neticat viņa rakstiem, kā jūs ticēsit Maniem vārdiem?"</div></div>
    </body>
</html>
