
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jūdas grēki ir uzrakstīti ar dzelzs rakstāmo un ierakstīti ar dimanta smaili viņu sirds plāksnēs un uz viņu altāru ragiem.</div></div>
<div class="par"><div class="verse" verse="2"><div class="verse-label">2</div>Un kā savus bērnus viņi piemin savus altārus un Ašēras tēlus zem zaļajiem kupli salapojušiem kokiem augstajos pakalnos.</div></div>
<div class="par"><div class="verse" verse="3"><div class="verse-label">3</div>"Savu kalnu, kas tīrumā, tavu īpašumu un visu tavu mantu un bagātības Es atstāju izlaupīšanai, arī tavus elku kalnus to grēku dēļ, kas nodarīti visos tava apgabala novados.</div></div>
<div class="par"><div class="verse" verse="4"><div class="verse-label">4</div>Tā tu pazaudēsi savas vainas dēļ savu mantojuma tiesu, ko Es tev biju novēlējis, un Es tevi nodošu tavu ienaidnieku rīcībā par vergu tādā zemē, ko tu nepazīsti! Jūs iededzinājāt Manu dusmu uguni, kas degs mūžīgi."</div></div>
<div class="par"><div class="verse" verse="5"><div class="verse-label">5</div>Tā saka Tas Kungs: "Nolādēts ir, kas paļaujas uz cilvēkiem un tur miesu par savu atbalstu un elkoni un kura sirds atkāpjas no Tā Kunga!</div></div>
<div class="par"><div class="verse" verse="6"><div class="verse-label">6</div>Tas ir kā kails koks tuksnešainā klajumā, tas nekad nekādu labumu neredzēs; tam jādzīvo izkaltušajās tuksneša vietās, neviesmīlīgā klajuma sālainajā zemē.</div></div>
<div class="par"><div class="verse" verse="7"><div class="verse-label">7</div>Bet svētīgs ir, kas paļaujas uz To Kungu un kura cerība ir Tas Kungs!</div></div>
<div class="par"><div class="verse" verse="8"><div class="verse-label">8</div>Tas ir kā koks, kas stādīts pie ūdens un kas rieš savas saknes jo tuvu upei, tas nebīstas karstuma, tā lapas paliek zaļas. Arī sausā gadā tas nebīstas, tas nemitīgi nes savus augļus."</div></div>
<div class="par"><div class="verse" verse="9"><div class="verse-label">9</div>Sirds ir ļaunprātīgi lokana pret visu, tā ir viltīga. Kas to var izdibināt?</div></div>
<div class="par"><div class="verse" verse="10"><div class="verse-label">10</div>"Es, Tas Kungs, izpētu sirdi un pārbaudu īkstis, lai atmaksātu ikvienam par viņa ceļiem, kā viņa dzīve to pelna."</div></div>
<div class="par"><div class="verse" verse="11"><div class="verse-label">11</div>Kā irbe, kas perē olas, ko tā pati nav dējusi, tā ir tāds cilvēks, kas sakrāj mantu, bet netaisnā ceļā. Pašā dzīves vidū viņam tā jāatstāj, un beigās viņš stāv kā plānprātiņš.</div></div>
<div class="par"><div class="verse" verse="12"><div class="verse-label">12</div>Tu esi godības tronis, augsts no paša sākuma, mūsu svētuma vieta!</div></div>
<div class="par"><div class="verse" verse="13"><div class="verse-label">13</div>Tu, Israēla cerība, ak, Kungs! Visi, kas Tevi atstāj, paliks kaunā! Kas no Tevis atkāpjas, to vārdus rakstīs zemē smiltīs, jo tie atstājuši To Kungu, dzīvības ūdens avotu.</div></div>
<div class="par"><div class="verse" verse="14"><div class="verse-label">14</div>Dziedini mani, ak, Kungs, tad es būšu izdziedināts; palīdzi man, tad ir palīdzēts! Jo Tu esi mana slava.</div></div>
<div class="par"><div class="verse" verse="15"><div class="verse-label">15</div>Redzi, viņi saka: "Kur tad ir Tā Kunga draudu vārds? Lai taču tas piepildītos!"</div></div>
<div class="par"><div class="verse" verse="16"><div class="verse-label">16</div>Es neesmu liedzies veikt gana pienākumus Tavā uzdevumā; es nelaimes dienu neesmu vēlējies, Tu to zini! Kas nāca no manas mutes, tas ir atklāts Tavā priekšā.</div></div>
<div class="par"><div class="verse" verse="17"><div class="verse-label">17</div>Novērs man briesmas, neatstāj mani pavisam bez cerībām, Tu esi mans patvērums ļaunā dienā!</div></div>
<div class="par"><div class="verse" verse="18"><div class="verse-label">18</div>Lai mani vajātāji paliek kaunā, bet ne es! Lai tie krīt izmisumā, bet ne es! Lai nāk pār tiem nelaimes diena un satriec tos ar divkāršu postu un iznīcību!</div></div>
<div class="par"><div class="verse" verse="19"><div class="verse-label">19</div>Tas Kungs tā man sacīja: "Ej un nostājies tajos tautas dēlu vārtos, pa kuriem iziet un ieiet Jūdas ķēniņi, un visos pārējos Jeruzālemes vārtos.</div></div>
<div class="par"><div class="verse" verse="20"><div class="verse-label">20</div>Un saki tiem: klausaities Tā Kunga vārdu, jūs Jūdas ķēniņi un visi Jūdā, un visi Jeruzālemes iedzīvotāji, kas ieejat pa šiem vārtiem!"</div></div>
<div class="par"><div class="verse" verse="21"><div class="verse-label">21</div>Tas Kungs tā sacīja: "Sargaities savas dvēseles dēļ sabatā nest kādu nastu un to ienest pa Jeruzālemes vārtiem!</div></div>
<div class="par"><div class="verse" verse="22"><div class="verse-label">22</div>Nenesiet ārā nastas arī no saviem namiem sabatā un nedariet nekādu darbu sabatā, bet svētījiet svēto dienu, kā Es pavēlēju jūsu tēviem!</div></div>
<div class="par"><div class="verse" verse="23"><div class="verse-label">23</div>Bet tie Mani neklausīja un neatdarīja savas ausis, tie bija nepakļāvīgi, neklausīja Mani un nepieņēma mācību.</div></div>
<div class="par"><div class="verse" verse="24"><div class="verse-label">24</div>Ja jūs Mani klausīsit, tā saka Tas Kungs, un nenesīsit sabatā nastas pa šās pilsētas vārtiem, bet svētīsit svēto dienu, atturēdamies no visiem darbiem šinī dienā,</div></div>
<div class="par"><div class="verse" verse="25"><div class="verse-label">25</div>tad ķēniņi un lielkungi, kas sēž Dāvida tronī, brauks iekšā pa šīs pilsētas vārtiem ar ratiem un zirgiem, viņi un viņu dižvīri, Jūdas vīri ar Jeruzālemes iedzīvotājiem, un šī pilsēta būs mūžīgi apdzīvota.</div></div>
<div class="par"><div class="verse" verse="26"><div class="verse-label">26</div>Un nāks no Jūdas ciemiem un pilsētām un no Jeruzālemes apkārtnes, un no Benjamīna zemes, un no lejas novadiem, un no kalniem, un no dienvidiem ļaudis un nesīs dedzināmos upurus, kaujamos un ēdamos upurus un smaržīgas kvēpināmās zāles un uzstāsies ar pateicības upuriem Tā Kunga namā.</div></div>
<div class="par"><div class="verse" verse="27"><div class="verse-label">27</div>Bet, ja jūs Mani neklausīsit, lai svēto dienu svētītu, un nesīsit nastas sabatā un tās nesīsit iekšā pa Jeruzālemes vārtiem, tad Es iededzināšu uguni pilsētas vārtos, tā aprīs Jeruzālemes skaistos namus un neizdzisīs!"</div></div>
    </body>
</html>
