
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc tam Jēzus vēlreiz parādījās mācekļiem pie Tiberijas jūras. Tas notika tā:</div></div>
<div class="par"><div class="verse" verse="2"><div class="verse-label">2</div>tur bija kopā Sīmanis Pēteris, Toms, saukts dvīnis, Nātānaēls no Kānas Galilejā, Cebedeja dēli un vēl divi citi Viņa mācekļi.</div></div>
<div class="par"><div class="verse" verse="3"><div class="verse-label">3</div>Sīmanis Pēteris viņiem saka: "Es iešu zvejot." Tie saka Viņam: "Mēs iesim Tev līdzi!" Tad tie aizgāja un iekāpa laivā, bet tanī naktī nekā nedabūja.</div></div>
<div class="par"><div class="verse" verse="4"><div class="verse-label">4</div>Rītam austot, Jēzus stāvēja krastā, bet mācekļi nezināja, ka tas ir Jēzus.</div></div>
<div class="par"><div class="verse" verse="5"><div class="verse-label">5</div>Tad Jēzus viņiem saka: "Bērni, vai jums ir kas ko ēst?" Tie Viņam atbildēja: "Nav!"</div></div>
<div class="par"><div class="verse" verse="6"><div class="verse-label">6</div>Viņš tiem sacīja: "Izmetiet tīklu laivas labajā pusē, tad jūs dabūsit!" Tad tie izmeta tīklu un vairs nevarēja viņu izvilkt aiz zivju daudzuma.</div></div>
<div class="par"><div class="verse" verse="7"><div class="verse-label">7</div>Tad māceklis, ko Jēzus mīlēja, saka Pēterim: "Tas ir Kungs!" Sīmanis Pēteris, dzirdēdams, ka Tas ir Kungs, apjoza virsdrēbes, jo viņš bija izģērbies, un metās jūrā.</div></div>
<div class="par"><div class="verse" verse="8"><div class="verse-label">8</div>Bet pārējie mācekļi nāca ar laivu, vilkdami tīklu ar zivīm, jo tie nebija tālu no krasta, bet tikai apmēram divi simti olekšu.</div></div>
<div class="par"><div class="verse" verse="9"><div class="verse-label">9</div>Izkāpuši malā, viņi tur redz ugunskuru no oglēm un uz tā zivis noliktas un maizi.</div></div>
<div class="par"><div class="verse" verse="10"><div class="verse-label">10</div>Jēzus viņiem saka: "Atnesiet no zivīm, ko jūs esat dabūjuši."</div></div>
<div class="par"><div class="verse" verse="11"><div class="verse-label">11</div>Tad Sīmanis Pēteris izkāpa malā un izvilka uz krasta tīklu, pilnu lielām zivīm, kopā simts piecdesmit trīs. Un, lai gan to bija tik daudz, tīkls nesaplīsa.</div></div>
<div class="par"><div class="verse" verse="12"><div class="verse-label">12</div>Jēzus viņiem saka: "Nāciet un turiet azaidu!" Bet neviens no mācekļiem nedrīkstēja Viņam jautāt: kas Tu esi? Jo tie gan zināja, ka Tas ir pats Kungs.</div></div>
<div class="par"><div class="verse" verse="13"><div class="verse-label">13</div>Tad Jēzus nāk, ņem maizi un dod to viņiem, tāpat arī zivis.</div></div>
<div class="par"><div class="verse" verse="14"><div class="verse-label">14</div>Šī bija trešā reize, kad Jēzus parādījās Saviem mācekļiem pēc Savas augšāmcelšanās no miroņiem.</div></div>
<div class="par"><div class="verse" verse="15"><div class="verse-label">15</div>Kad viņi azaidu bija turējuši, Jēzus saka Sīmanim Pēterim: "Sīmani, Jāņa dēls, vai tu Mani mīli vairāk nekā šie?" Tas Viņam saka: "Tiešām, Kungs, Tu zini, ka es Tevi mīlu!" Viņš saka tam: "Gani Manus jērus!"</div></div>
<div class="par"><div class="verse" verse="16"><div class="verse-label">16</div>Vēl otru reizi Viņš tam saka: "Sīmani, Jāņa dēls, vai tu Mani mīli?" Tas Viņam saka: "Tiešām, Kungs, Tu zini, ka es Tevi mīlu!" Viņš saka tam: "Gani Manas avis!"</div></div>
<div class="par"><div class="verse" verse="17"><div class="verse-label">17</div>Trešo reizi Viņš tam saka: "Sīmani, Jāņa dēls, vai tu Mani mīli?" Pēteris noskuma, ka Viņš trešo reizi viņam sacīja: vai tu Mani mīli? - un sacīja Viņam: "Kungs, Tu zini visas lietas, Tu zini, ka es Tevi mīlu." Jēzus saka: "Gani Manas avis!</div></div>
<div class="par"><div class="verse" verse="18"><div class="verse-label">18</div>Patiesi, patiesi Es tev saku: jauns būdams, tu pats jozies un gāji, kur gribēji. Kad tu būsi vecs, tu izstiepsi savas rokas un cits tevi jozīs un vedīs tevi, kur tu negribi."</div></div>
<div class="par"><div class="verse" verse="19"><div class="verse-label">19</div>Bet to Viņš sacīja, norādīdams, kādā nāvē tas Dievu godinās. Un, to teicis, Viņš tam saka: "Seko Man!"</div></div>
<div class="par"><div class="verse" verse="20"><div class="verse-label">20</div>Apgriezies Pēteris ierauga līdzi nākam mācekli, ko Jēzus mīlēja, kas pie vakariņām bija noliecies pie Jēzus krūts un sacījis: Kungs, kurš ir tas, kas Tevi nodos?</div></div>
<div class="par"><div class="verse" verse="21"><div class="verse-label">21</div>To ieraudzījis, Pēteris saka Jēzum: "Bet kas būs ar šo, Kungs?"</div></div>
<div class="par"><div class="verse" verse="22"><div class="verse-label">22</div>Jēzus viņam saka: "Ja Es gribu, lai šis paliek, tiekāms Es nāku, kāda tev daļa? Tu seko Man!"</div></div>
<div class="par"><div class="verse" verse="23"><div class="verse-label">23</div>Tā izgāja šī valoda brāļu starpā: "Šis māceklis nemirs." Bet Jēzus viņam nebija sacījis: viņš nemirs, - bet: ja Es gribu, ka viņš paliek, tiekāms Es nāku, kāda tev daļa?</div></div>
<div class="par"><div class="verse" verse="24"><div class="verse-label">24</div>Tas ir tas māceklis, kas liecību dod par šīm lietām un kas šo visu ir uzrakstījis; un mēs zinām, ka viņa liecība ir patiesa.</div></div>
<div class="par"><div class="verse" verse="25"><div class="verse-label">25</div>Bet ir vēl daudz citu lietu, ko Jēzus ir darījis. Ja visas tās pēc kārtas aprakstītu, tad, man šķiet, visa pasaule nevarētu uzņemt sarakstītās grāmatas.</div></div>
    </body>
</html>
