
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc tam notika, ka Viņš staigāja pa pilsētām un ciemiem, mācīdams ļaudis un sludinādams Dieva valstību, un tie divpadsmit bija pie Viņa,</div></div>
<div class="par"><div class="verse" verse="2"><div class="verse-label">2</div>kā arī dažas sievas, kuras Viņš bija dziedinājis no ļauniem gariem un vājībām: Marija, saukta Magdalēna, no kuras bija izgājuši septiņi ļauni gari,</div></div>
<div class="par"><div class="verse" verse="3"><div class="verse-label">3</div>un Joanna, Hēroda nama uzrauga Kūzas sieva, Zuzanna un daudz citu sievu, kas no sava padoma Viņam gādāja uzturu.</div></div>
<div class="par"><div class="verse" verse="4"><div class="verse-label">4</div>Bet, kad daudz ļaužu bija sanākuši, un cilvēki no visām pilsētām pie Viņa sanāca, tad Viņš runāja līdzībā:</div></div>
<div class="par"><div class="verse" verse="5"><div class="verse-label">5</div>"Sējējs izgāja sēt savu sēklu; un sējot cita krita ceļmalā, un to samina, un putni gaisā to apēda.</div></div>
<div class="par"><div class="verse" verse="6"><div class="verse-label">6</div>Un cita krita uz akmeni, uzdīgusi tā sakalta, tāpēc ka tai nebija slapjuma.</div></div>
<div class="par"><div class="verse" verse="7"><div class="verse-label">7</div>Un cita krita starp ērkšķiem, un ērkšķi uzauga līdz un to nomāca.</div></div>
<div class="par"><div class="verse" verse="8"><div class="verse-label">8</div>Bet cita krita labā zemē, tā uzdīga un nesa simtkārtīgus augļus." To sacījis, Viņš sauca: "Kam ausis dzirdēt, tas lai dzird!"</div></div>
<div class="par"><div class="verse" verse="9"><div class="verse-label">9</div>Bet Viņa mācekļi Viņam vaicāja, ko šī līdzība nozīmējot?</div></div>
<div class="par"><div class="verse" verse="10"><div class="verse-label">10</div>Bet Viņš sacīja: "Jums ir dots zināt Dieva valstības noslēpumus, bet pārējiem līdzībās, lai tie redzēdami neredz un dzirdēdami nesaprot.</div></div>
<div class="par"><div class="verse" verse="11"><div class="verse-label">11</div>Bet šī ir tā līdzība: sēkla ir Dieva vārds.</div></div>
<div class="par"><div class="verse" verse="12"><div class="verse-label">12</div>Bet, kas ceļmalā, ir tie, kas to dzird; pēc velns nāk un ņem vārdu no viņu sirdīm, lai tie netic un netop izglābti.</div></div>
<div class="par"><div class="verse" verse="13"><div class="verse-label">13</div>Bet, kas uz akmens, ir tie, kad tie vārdu dzird, tad tie to uzņem ar prieku, bet tiem nav saknes; mazu brīdi tie tic un pārbaudīšanas laikā tie atkāpjas.</div></div>
<div class="par"><div class="verse" verse="14"><div class="verse-label">14</div>Bet, kas starp ērkšķiem krita, ir tie, kas to dzird un tomēr noiet un iegrimst rūpēs un bagātībā un pasaules kārībās un noslāpst un nenes nekādus augļus.</div></div>
<div class="par"><div class="verse" verse="15"><div class="verse-label">15</div>Bet, kas labā zemē, ir tie, kas vārdu dzird un to patur labā un godīgā sirdī, augļus nesdami ar pacietību.</div></div>
<div class="par"><div class="verse" verse="16"><div class="verse-label">16</div>Un, sveci iededzinājis, neviens to neapklāj ar trauku, nedz to liek apakš gultas, bet to liek lukturī, lai ienācēji redzētu gaismu.</div></div>
<div class="par"><div class="verse" verse="17"><div class="verse-label">17</div>Jo nekas nav paslēpts, kas netaps redzams, nedz apslēpts, kas netaptu zināms un nenāktu gaismā.</div></div>
<div class="par"><div class="verse" verse="18"><div class="verse-label">18</div>Tāpēc pielūkojiet, kā jūs klausāties! Jo, kam ir, tam dos, un, kam nav, tam atņems arī to, ko tas tur par savu."</div></div>
<div class="par"><div class="verse" verse="19"><div class="verse-label">19</div>Bet Viņa māte un brāļi atnāca pie Viņa un nevarēja Viņam klāt tikt ļaužu dēļ.</div></div>
<div class="par"><div class="verse" verse="20"><div class="verse-label">20</div>Un Viņam deva ziņu un sacīja: "Tava māte un Tavi brāļi stāv ārā un grib Tevi redzēt."</div></div>
<div class="par"><div class="verse" verse="21"><div class="verse-label">21</div>Bet Viņš atbildēdams tiem sacīja: "Mana māte un Mani brāļi ir šie, kas Dieva vārdu dzird un dara."</div></div>
<div class="par"><div class="verse" verse="22"><div class="verse-label">22</div>Un gadījās kādā dienā, ka Viņš ar Saviem mācekļiem kāpa laivā un tiem sacīja: "Dosimies pāri uz otru ezera malu." Un tie nocēlās no malas.</div></div>
<div class="par"><div class="verse" verse="23"><div class="verse-label">23</div>Bet, tiem braucot, Viņš aizmiga; un viesulis cēlās ezerā, un tie tapa apklāti viļņiem un bija lielās briesmās.</div></div>
<div class="par"><div class="verse" verse="24"><div class="verse-label">24</div>Un, pie Viņa piegājuši, tie Viņu modināja, sacīdami: "Kungs, Kungs, mēs grimstam!" Bet Viņš pacēlās un apsauca vēju un ūdens viļņus. Un tie nostājās un palika rāmi.</div></div>
<div class="par"><div class="verse" verse="25"><div class="verse-label">25</div>Bet Viņš tiem sacīja: "Kur ir jūsu ticība?" Bet tie bīdamies brīnījās, savā starpā sacīdami: "Kas Tas tāds, ka Viņš arī vējiem un ūdeņiem pavēl un tie Viņam paklausa?"</div></div>
<div class="par"><div class="verse" verse="26"><div class="verse-label">26</div>Un tie pārcēlās uz geraziešu novadu, kas atrodas Galilejai iepretī.</div></div>
<div class="par"><div class="verse" verse="27"><div class="verse-label">27</div>Kad Viņš izkāpa malā, Viņam nāca no pilsētas pretī kāds vīrs, kas bija ļaunu garu apsēsts; jau ilgu laiku viņš nebija apģērbis drēbes un viņš neuzturējās mājās, bet dzīvoja kapenēs.</div></div>
<div class="par"><div class="verse" verse="28"><div class="verse-label">28</div>Viņš, ieraudzījis Jēzu, iebrēcās un nometās Viņa priekšā ceļos un sacīja skaļā balsī: "Ko Tu gribi no manis, Jēzu, Tu visuaugstākā Dieva Dēls? Es Tevi lūdzu, nemoki mani."</div></div>
<div class="par"><div class="verse" verse="29"><div class="verse-label">29</div>Jēzus bija nešķīstam garam pavēlējis atstāt šo cilvēku, jo tas bieži bija viņu plosījis, un, kaut gan to bija sējuši važām un dzelžiem un turējuši zem uzraudzības, tas tomēr bija važas pārrāvis, un ļaunais to bija dzinis uz tuksnesi.</div></div>
<div class="par"><div class="verse" verse="30"><div class="verse-label">30</div>Tad Jēzus viņam jautāja: "Kā tevi sauc?" Viņš sacīja: "Leģions." Jo daudz ļaunu garu bija viņā iegājuši.</div></div>
<div class="par"><div class="verse" verse="31"><div class="verse-label">31</div>Tie Viņu lūdza, lai Viņš tiem nepavēlētu nobraukt bezdibenī.</div></div>
<div class="par"><div class="verse" verse="32"><div class="verse-label">32</div>Bet tur bija liels cūku pulks ganos uz kalna. Un ļaunie gari Viņu lūdza, lai atļaujot tiem ieiet cūkās - un Viņš tiem to atļāva.</div></div>
<div class="par"><div class="verse" verse="33"><div class="verse-label">33</div>Un ļaunie gari, no cilvēka izgājuši, iegāja cūkās, un ganāmais pulks nogāzās no kalna ezerā un noslīka.</div></div>
<div class="par"><div class="verse" verse="34"><div class="verse-label">34</div>Kad gani redzēja notikušo, tie aizbēga un stāstīja par to pilsētā un ciemos.</div></div>
<div class="par"><div class="verse" verse="35"><div class="verse-label">35</div>Un ļaudis izgāja notikušo redzēt un nāca pie Jēzus un atrada cilvēku, no kura ļaunie gari bija izgājuši, sēžam pie Jēzus kājām apģērbtu un pie pilna prāta, un viņi izbijās.</div></div>
<div class="par"><div class="verse" verse="36"><div class="verse-label">36</div>Un arī tie, kas to bija redzējuši, atstāstīja viņiem, kā apsēstais bija tapis dziedināts.</div></div>
<div class="par"><div class="verse" verse="37"><div class="verse-label">37</div>Un visi geraziešu apgabala iedzīvotāji lūdza Viņu aiziet no viņiem, jo lielas bailes tos bija pārņēmušas. Un Viņš iekāpa laivā un griezās atpakaļ.</div></div>
<div class="par"><div class="verse" verse="38"><div class="verse-label">38</div>Bet vīrs, no kura ļaunie gari bija izgājuši, lūdza atļaut tam palikt pie Viņa. Bet Jēzus to atlaida, sacīdams:</div></div>
<div class="par"><div class="verse" verse="39"><div class="verse-label">39</div>"Atgriezies savās mājās un izstāsti, ko Dievs tev ir darījis." Un viņš nogāja un pasludināja visā pilsētā, ko Jēzus tam bija darījis.</div></div>
<div class="par"><div class="verse" verse="40"><div class="verse-label">40</div>Kad Jēzus atgriezās atpakaļ, ļaudis Viņu saņēma, jo visi Viņu gaidīja.</div></div>
<div class="par"><div class="verse" verse="41"><div class="verse-label">41</div>Un redzi, tur nāca vīrs, vārdā Jairs; tas bija sinagogas priekšnieks. Un, nokritis Jēzum pie kājām, viņš To lūdza nākt viņa namā,</div></div>
<div class="par"><div class="verse" verse="42"><div class="verse-label">42</div>jo viņam bija viena vienīga meitiņa ap divpadsmit gadu veca, un tā gulēja uz miršanu. Un, Viņam ejot, ļaudis drūzmējās ap Viņu.</div></div>
<div class="par"><div class="verse" verse="43"><div class="verse-label">43</div>Un kāda sieva, kas divpadsmit gadus sirga ar asiņošanu un kuru neviens nebija varējis dziedināt,</div></div>
<div class="par"><div class="verse" verse="44"><div class="verse-label">44</div>piegājusi no mugurpuses, aizskāra Viņa drēbju vīli, un tūdaļ asins tecēšana nostājās.</div></div>
<div class="par"><div class="verse" verse="45"><div class="verse-label">45</div>Bet Jēzus jautāja: "Kas Mani ir aizskāris?" Un, kad visi liedzās, tad Pēteris un viņa biedri sacīja: "Meistar, ļaudis Tev laužas virsū un Tevi spiež."</div></div>
<div class="par"><div class="verse" verse="46"><div class="verse-label">46</div>Bet Jēzus sacīja: "Mani kāds ir aizskāris, jo Es jūtu, ka spēks no Manis ir izgājis."</div></div>
<div class="par"><div class="verse" verse="47"><div class="verse-label">47</div>Bet sieva, redzēdama, ka viņa nav palikusi apslēpta, trīcēdama nāca un nometās Viņa priekšā ceļos un izstāstīja visu ļaužu priekšā, kādas vainas dēļ tā bija Viņu aizskārusi un ka viņa tūdaļ bija kļuvusi vesela.</div></div>
<div class="par"><div class="verse" verse="48"><div class="verse-label">48</div>Bet Viņš tai sacīja: "Mana meita, tava ticība tev ir palīdzējusi, ej ar mieru!"</div></div>
<div class="par"><div class="verse" verse="49"><div class="verse-label">49</div>Un, Viņam vēl runājot, nāk kāds sinagogas vecākā sūtīts cilvēks un saka: "Tava meitiņa ir mirusi, neapgrūtini Mācītāju."</div></div>
<div class="par"><div class="verse" verse="50"><div class="verse-label">50</div>Bet Jēzus, to dzirdējis, tam teica: "Nebīsties, tici tikai, un viņa taps izglābta."</div></div>
<div class="par"><div class="verse" verse="51"><div class="verse-label">51</div>Un, namā iegājis, Viņš nevienam neatļāva iet līdzi, izņemot Pēteri, Jāni un Jēkabu un meitenes tēvu un māti.</div></div>
<div class="par"><div class="verse" verse="52"><div class="verse-label">52</div>Un visi to apraudāja un nožēloja; bet Viņš sacīja: "Neraudiet, viņa nav mirusi, viņa guļ."</div></div>
<div class="par"><div class="verse" verse="53"><div class="verse-label">53</div>Tad tie Viņu izsmēja, zinādami, ka tā bija nomirusi,</div></div>
<div class="par"><div class="verse" verse="54"><div class="verse-label">54</div>bet Viņš satvēra tās roku un sauca: "Meitiņ, celies augšā!"</div></div>
<div class="par"><div class="verse" verse="55"><div class="verse-label">55</div>Un viņas gars atgriezās, un viņa tūdaļ uzcēlās, un Viņš pavēlēja tai dot ēst.</div></div>
<div class="par"><div class="verse" verse="56"><div class="verse-label">56</div>Un viņas vecāki bija iztrūkušies. Bet Viņš tiem piekodināja nestāstīt nevienam par notikušo.</div></div>
    </body>
</html>
