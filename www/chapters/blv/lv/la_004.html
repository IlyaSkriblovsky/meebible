
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kā gan apsūbējis zelta spožums, kā gan mainījies pats tīrākais zelts! Svētnīcas dārgie akmeņi ir izkaisīti visos ielas stūros.</div></div>
<div class="par"><div class="verse" verse="2"><div class="verse-label">2</div>Ciānas cienījamie dēli, kas bija līdzīgi tīram zeltam, kā gan tie kļuvuši līdzīgi māla traukiem, podnieka roku darbam.</div></div>
<div class="par"><div class="verse" verse="3"><div class="verse-label">3</div>Pat šakāļu mātes zīda savus mazuļus un baro tos; bet manas tautas meita ir kļuvusi nežēlīga kā strausi tuksnesī.</div></div>
<div class="par"><div class="verse" verse="4"><div class="verse-label">4</div>Zīdaiņiem līp mēle aiz slāpēm pie aukslējām; bērni prasa maizes, bet neviens viņiem tās nedod.</div></div>
<div class="par"><div class="verse" verse="5"><div class="verse-label">5</div>Kas ēda gardumus, tie tagad mirst badā uz ielas; kas audzināti purpurā, tie tagad guļ uz mēslu kaudzes.</div></div>
<div class="par"><div class="verse" verse="6"><div class="verse-label">6</div>Manas tautas meitas noziegums ir lielāks nekā Sodomas grēki, kas tika sagrauta piepeši, nevienam nepieliekot rokas.</div></div>
<div class="par"><div class="verse" verse="7"><div class="verse-label">7</div>Viņas dižciltīgie bija dzidrāki nekā sniegs, baltāki nekā piens, un viņu miesas bija sārtākas nekā koraļļi; savā izskatā viņi bija kā safīrs.</div></div>
<div class="par"><div class="verse" verse="8"><div class="verse-label">8</div>Bet tagad viņu sejas ir melnākas nekā sodrēji, viņus nevar vairs pazīt uz ielas. Viņu āda līp pie kauliem, tā ir izkaltusi kā plāna skaida.</div></div>
<div class="par"><div class="verse" verse="9"><div class="verse-label">9</div>Laimīgāki ir ar zobenu nokautie nekā tie, kas nomira badā un aizgāja bojā aiz zemes augļu trūkuma.</div></div>
<div class="par"><div class="verse" verse="10"><div class="verse-label">10</div>Visžēlsirdīgāko sievu rokas ir vārījušas savus pašu bērnus, lai būtu ko ēst manas tautas meitas postā.</div></div>
<div class="par"><div class="verse" verse="11"><div class="verse-label">11</div>Tas Kungs ir piepildījis Savu dusmu mēru, Viņš izlējis Savu bardzību un iededzinājis uguni Ciānā, kas aprija tās pamatus.</div></div>
<div class="par"><div class="verse" verse="12"><div class="verse-label">12</div>Ne ķēniņi zemes virsū, ne visas pasaules iedzīvotāji nekad nebūtu ticējuši, ka Jeruzālemes pretinieki un ienaidnieki varētu kādreiz ieiet pa tās vārtiem.</div></div>
<div class="par"><div class="verse" verse="13"><div class="verse-label">13</div>Bet tas ir noticis tās praviešu grēku un tās priesteru noziegumu dēļ, tie ir izlējuši tās vidū taisno asinis.</div></div>
<div class="par"><div class="verse" verse="14"><div class="verse-label">14</div>Tie klejoja kā akli pa ielām, aptraipīti asinīm, tā ka nevarēja aizskart viņu drēbes.</div></div>
<div class="par"><div class="verse" verse="15"><div class="verse-label">15</div>Ļaudis sauca uz viņiem: "Prom, nešķīstie! Prom, prom, neskarieties nekam klāt!" Un, kad viņi bēga un klejoja apkārt, tad atskanēja runas pat citu tautu starpā: "Viņi nedrīkst ilgāk palikt te."</div></div>
<div class="par"><div class="verse" verse="16"><div class="verse-label">16</div>Tā Kunga dusmas viņus izklīdināja, Viņš tos vairs neuzlūko. Priesterus vairs necienīja un vecajus nežēloja.</div></div>
<div class="par"><div class="verse" verse="17"><div class="verse-label">17</div>Vēl ilgi velti raudzījās mūsu acis pēc palīdzības, jo mēs gaidīt gaidījām uz tautu, kas nevarēja palīdzēt.</div></div>
<div class="par"><div class="verse" verse="18"><div class="verse-label">18</div>Mūs sāka vajāt, tā ka mēs nevarējām vairs staigāt pa savām ielām. Mūsu gals ir tuvu, skaitītas mūsu dienas, mūsu gals ir klāt.</div></div>
<div class="par"><div class="verse" verse="19"><div class="verse-label">19</div>Mūsu vajātāji bija ātrāki nekā ērgļi apakš debess. Tie vajāja mūs kalnos, tie uzglūnēja mums tuksnesī.</div></div>
<div class="par"><div class="verse" verse="20"><div class="verse-label">20</div>Mūsu dzīvības gars, Tā Kunga svaidītais, ir sagūstīts viņu bedrēs, par kuru domājām: Viņa ēnā dzīvosim tautu starpā.</div></div>
<div class="par"><div class="verse" verse="21"><div class="verse-label">21</div>Priecājies un līksmojies, Edoma meita, tu, kas dzīvo Ucas zemē. Arī tev neies garām kauss, tu piedzersies un izģērbsies kaila.</div></div>
<div class="par"><div class="verse" verse="22"><div class="verse-label">22</div>Tavs noziegums, Ciānas meita, ir izlīdzināts: Viņš tevi vairs neliks aizvest gūstā. Bet tavu noziegumu, Edoma meita, Viņš piemeklēs, un tavus grēkus Viņš atklās.</div></div>
    </body>
</html>
