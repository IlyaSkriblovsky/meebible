
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Israēla bērni joprojām darīja to, kas Tā Kunga acīs ļauns, arī kad Ehuds bija nomiris.</div></div>
<div class="par"><div class="verse" verse="2"><div class="verse-label">2</div>Tad Tas Kungs viņus nodeva Jabīna, Kānaāna ķēniņa, rokā, kas valdīja Hacorā, bet viņa karaspēka virspavēlnieks bija Sisera, kas dzīvoja Harošet-Gojimā.</div></div>
<div class="par"><div class="verse" verse="3"><div class="verse-label">3</div>Tad Israēla bērni piesauca To Kungu, jo Jabīnam bija deviņi simti dzelzs kara ratu, un viņš bija Israēla bērnus divdesmit gadus smagi apspiedis.</div></div>
<div class="par"><div class="verse" verse="4"><div class="verse-label">4</div>Tai laikā Israēlā soģe bija praviete Debora, Lapidota sieva.</div></div>
<div class="par"><div class="verse" verse="5"><div class="verse-label">5</div>Un viņai bija sēdeklis zem Deboras palmas, starp Rāmu un starp Bēteli Efraima kalnos, un pie viņas Israēla bērni griezās pēc taisnības.</div></div>
<div class="par"><div class="verse" verse="6"><div class="verse-label">6</div>Un viņa nosūtīja un aicināja Baraku, Abinoāma dēlu, no Kedešas, Naftaļa ciltī, un viņam teica: "Tiešām, Tas Kungs, Israēla Dievs, tev ir pavēlējis: celies un dodies uz Tābora kalnu un ņem sev līdzi desmit tūkstošus vīru no Naftaļa bērniem un no Zebulona bērniem.</div></div>
<div class="par"><div class="verse" verse="7"><div class="verse-label">7</div>Tad Es tev pievedīšu Kišonas ielejā Siseru, Jabīna karaspēka virspavēlnieku, kopā ar viņa kara ratiem un viņa pulkiem, un Es viņus nodošu tavā rokā."</div></div>
<div class="par"><div class="verse" verse="8"><div class="verse-label">8</div>Tad Baraks viņai atbildēja: "Ja tu nāksi man līdzi, tad es iešu, bet, ja tu nenāksi līdzi, tad es neiešu."</div></div>
<div class="par"><div class="verse" verse="9"><div class="verse-label">9</div>Un viņa sacīja: "Es katrā ziņā iešu ar tevi, tomēr uzvaras goda balva šai gājienā, kurā tu tagad dosies, nepiederēs tev, jo Tas Kungs nodos Siseru kādas sievas rokā." Un Debora cēlās un gāja kopā ar Baraku uz Kedešu.</div></div>
<div class="par"><div class="verse" verse="10"><div class="verse-label">10</div>Un Baraks sasauca Zebulonu un Naftali Kedešā, un desmit tūkstoši vīru viņa vadībā devās augšup; arī Debora gāja viņam līdzi.</div></div>
<div class="par"><div class="verse" verse="11"><div class="verse-label">11</div>Bet kenietis Hebers bija atdalījies no Mozus svaiņa Hobaba pēcnācējiem un uzcēla savas teltis līdz pat Caānanima ozolam, kas atradās tuvu pie Kedešas.</div></div>
<div class="par"><div class="verse" verse="12"><div class="verse-label">12</div>Un Siseram tika teikts, ka Baraks, Abionāma dēls, ir atnācis Tābora kalnā.</div></div>
<div class="par"><div class="verse" verse="13"><div class="verse-label">13</div>Tad Sisera savāca vienkopus visus savus kara ratus, deviņi simti dzelzs ratu, un visus ļaudis, kas bija pie viņa no Harošet-Gojimas, pie Kišonas strauta.</div></div>
<div class="par"><div class="verse" verse="14"><div class="verse-label">14</div>Bet Debora sacīja Barakam: "Celies, jo šī ir tā diena, kad Tas Kungs ir nodevis Siseru tavā rokā! Vai Tas Kungs nav izgājis tavā labā karot?" Tad Baraks devās lejā no Tābora kalna, un desmit tūkstoši vīru viņam sekoja.</div></div>
<div class="par"><div class="verse" verse="15"><div class="verse-label">15</div>Un Tas Kungs radīja Siseras ratu vadītājos un visā viņa karaspēkā ar Baraka straujo triecienu tādu apjukumu, ka Sisera nolēca no saviem ratiem un bēga kājām.</div></div>
<div class="par"><div class="verse" verse="16"><div class="verse-label">16</div>Un Baraks vajāja gan ratus, gan karaspēku līdz Harošet-Gojimai, tā ka viss Sisera karaspēks krita no zobena asmens, un neviens pats nepalika pāri.</div></div>
<div class="par"><div class="verse" verse="17"><div class="verse-label">17</div>Un Sisera bēga kājām uz Jaēlas, kenieša Hebera sievas, telti, jo toreiz pastāvēja draudzīgas attiecības starp Jabīnu, Hacora ķēniņu, un kenieša Hebera namu.</div></div>
<div class="par"><div class="verse" verse="18"><div class="verse-label">18</div>Tad Jaēla iznāca Siseram pretī un viņam sacīja: "Iegriezies, mans kungs, iegriezies pie manis, nebīsties!" Un viņš pie tās iegriezās teltī, un viņa to apsedza ar segu.</div></div>
<div class="par"><div class="verse" verse="19"><div class="verse-label">19</div>Un viņš tai teica: "Lūdzu, dod man mazliet ūdens nodzerties, jo es esmu izslāpis!" Tad viņa attaisīja ādas trauku ar pienu un deva viņam dzert, un tad viņu atkal apsedza.</div></div>
<div class="par"><div class="verse" verse="20"><div class="verse-label">20</div>Un viņš tai sacīja: "Nostājies telts ieejā, bet, ja kāds nāk un tev jautā un prasa, vai še nav kāds, tad atbildi: nē, šeit nav neviena cilvēka."</div></div>
<div class="par"><div class="verse" verse="21"><div class="verse-label">21</div>Tad Jaēla, Hebera sieva, ņēma kādu no telts mietiņiem un veseri savā rokā, un viņa klusītiņām pie tā piegāja, jo viņš bija aiz noguruma iemidzis. Tad viņa izdzina mietiņu caur viņa deniņiem, tā ka tas iedūrās zemē, un tā viņš nomira.</div></div>
<div class="par"><div class="verse" verse="22"><div class="verse-label">22</div>Šinī acumirklī nāca Baraks, kas Siseru bija vajājis; tad Jaēla izgāja viņam pretim un sacīja: "Nāc, es tev parādīšu to vīru, ko tu meklē." Un, kad viņš pie tās iegāja, redzi, Sisera gulēja beigts, un telts mietiņš bija iedurts viņa deniņos.</div></div>
<div class="par"><div class="verse" verse="23"><div class="verse-label">23</div>Tā Dievs tanī dienā pazemoja Jabīnu, Kānaāna ķēniņu, Israēla bērnu priekšā.</div></div>
<div class="par"><div class="verse" verse="24"><div class="verse-label">24</div>Un Israēla bērnu roka kļuva jo dienas jo smagāka pār Jabīnu, Kānaāna ķēniņu, līdz kamēr viņi to pilnīgi iznīcināja.</div></div>
    </body>
</html>
