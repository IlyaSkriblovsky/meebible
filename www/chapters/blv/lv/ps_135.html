
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Alelujā! Teiciet Tā Kunga Vārdu, teiciet, jūs Tā Kunga kalpi,</div></div>
<div class="par"><div class="verse" verse="2"><div class="verse-label">2</div>kas jūs stāvat Tā Kunga namā, mūsu Dieva nama pagalmos!</div></div>
<div class="par"><div class="verse" verse="3"><div class="verse-label">3</div>Teiciet To Kungu, jo Viņš ir žēlīgs, dziediet Viņa Vārdam, jo Viņš ir mīlīgs!</div></div>
<div class="par"><div class="verse" verse="4"><div class="verse-label">4</div>Jo Tas Kungs Jēkabu Sev izredzējis un arī Israēlu par Savu īpašumu.</div></div>
<div class="par"><div class="verse" verse="5"><div class="verse-label">5</div>Tiešām, es zinu: liels ir Tas Kungs, un mūsu Dievs ir lielāks par visiem dieviem.</div></div>
<div class="par"><div class="verse" verse="6"><div class="verse-label">6</div>Visu, ko Tas Kungs grib, to Viņš izdara debesīs un virs zemes, jūrā un ūdeņu dzelmē.</div></div>
<div class="par"><div class="verse" verse="7"><div class="verse-label">7</div>Viņš liek pacelties miglai no zemes galiem, ievada ar zibeņiem lietu, izved vēju no tā slēptuvēm.</div></div>
<div class="par"><div class="verse" verse="8"><div class="verse-label">8</div>Viņš nokāva Ēģiptes pirmdzimušos - gan cilvēkus, gan lopus;</div></div>
<div class="par"><div class="verse" verse="9"><div class="verse-label">9</div>Viņš darīja zīmes un brīnumus tavā vidū, Ēģiptes zeme, pret faraonu un visiem viņa kalpiem.</div></div>
<div class="par"><div class="verse" verse="10"><div class="verse-label">10</div>Viņš sagrāva lielas tautas un nogalināja varenus ķēniņus:</div></div>
<div class="par"><div class="verse" verse="11"><div class="verse-label">11</div>Sihonu, amoriešu ķēniņu, un Ogu, Basanas ķēniņu, un sagrāva visas Kānaāna ķēniņu valstis,</div></div>
<div class="par"><div class="verse" verse="12"><div class="verse-label">12</div>un atdeva viņu zemi par mantojumu, par mūža mantojumu Savai Israēla tautai.</div></div>
<div class="par"><div class="verse" verse="13"><div class="verse-label">13</div>Ak, Kungs, Tavs Vārds paliek mūžīgi, Tava slava, Kungs, uz radu radiem,</div></div>
<div class="par"><div class="verse" verse="14"><div class="verse-label">14</div>jo Tas Kungs spriedīs tiesu Savai tautai, un Viņš apžēlosies par Saviem kalpiem.</div></div>
<div class="par"><div class="verse" verse="15"><div class="verse-label">15</div>Citu tautu elki ir sudrabs un zelts, tie ir cilvēku roku darināti,</div></div>
<div class="par"><div class="verse" verse="16"><div class="verse-label">16</div>tiem ir mute, bet tie nevar runāt, tiem ir acis, bet tie neredz,</div></div>
<div class="par"><div class="verse" verse="17"><div class="verse-label">17</div>tiem ir ausis, bet tie nevar dzirdēt, tiem nav arī dvašas mutē.</div></div>
<div class="par"><div class="verse" verse="18"><div class="verse-label">18</div>Tādi paši ir arī tie, kas tos darina, un visi, kas paļaujas uz tiem!</div></div>
<div class="par"><div class="verse" verse="19"><div class="verse-label">19</div>Jūs, Israēla nams, teiciet To Kungu! Jūs, Ārona nams, teiciet To Kungu!</div></div>
<div class="par"><div class="verse" verse="20"><div class="verse-label">20</div>Jūs, Levija nams, teiciet To Kungu! Jūs, kas bīstaties To Kungu, teiciet To Kungu!</div></div>
<div class="par"><div class="verse" verse="21"><div class="verse-label">21</div>No Ciānas lai ir slavēts Tas Kungs, kas mājo Jeruzālemē! Alelujā!</div></div>
    </body>
</html>
