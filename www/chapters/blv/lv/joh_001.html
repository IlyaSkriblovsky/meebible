
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Iesākumā bija Vārds, un Vārds bija pie Dieva, un Vārds bija Dievs.</div></div>
<div class="par"><div class="verse" verse="2"><div class="verse-label">2</div>Tas bija iesākumā pie Dieva.</div></div>
<div class="par"><div class="verse" verse="3"><div class="verse-label">3</div>Caur Viņu viss ir radies, un bez Viņa nekas nav radies, kas ir.</div></div>
<div class="par"><div class="verse" verse="4"><div class="verse-label">4</div>Viņā bija dzīvība, un dzīvība bija cilvēku gaisma.</div></div>
<div class="par"><div class="verse" verse="5"><div class="verse-label">5</div>Gaisma spīd tumsībā, bet tumsība to neuzņēma.</div></div>
<div class="par"><div class="verse" verse="6"><div class="verse-label">6</div>Nāca cilvēks, Dieva sūtīts, vārdā Jānis.</div></div>
<div class="par"><div class="verse" verse="7"><div class="verse-label">7</div>Viņš nāca liecības dēļ, lai liecinātu par gaismu, lai visi nāktu pie ticības caur viņu.</div></div>
<div class="par"><div class="verse" verse="8"><div class="verse-label">8</div>Viņš pats nebija gaisma, bet nāca, lai liecinātu par gaismu.</div></div>
<div class="par"><div class="verse" verse="9"><div class="verse-label">9</div>Tas bija patiesais gaišums, kas nāca pasaulē, kas apgaismo ikvienu cilvēku.</div></div>
<div class="par"><div class="verse" verse="10"><div class="verse-label">10</div>Viņš bija pasaulē, un pasaule caur Viņu radusies, bet pasaule Viņu nepazina.</div></div>
<div class="par"><div class="verse" verse="11"><div class="verse-label">11</div>Viņš nāca pie savējiem, bet tie Viņu neuzņēma.</div></div>
<div class="par"><div class="verse" verse="12"><div class="verse-label">12</div>Bet, cik Viņu uzņēma, tiem Viņš deva varu kļūt par Dieva bērniem, tiem, kas tic Viņa Vārdam,</div></div>
<div class="par"><div class="verse" verse="13"><div class="verse-label">13</div>kas nav dzimuši ne no asinīm, ne no miesas iegribas, ne no vīra gribas, bet no Dieva.</div></div>
<div class="par"><div class="verse" verse="14"><div class="verse-label">14</div>Un Vārds tapa miesa un mājoja mūsu vidū, un mēs skatījām Viņa godību, tādu godību kā Tēva vienpiedzimušā Dēla, pilnu žēlastības un patiesības.</div></div>
<div class="par"><div class="verse" verse="15"><div class="verse-label">15</div>Jānis liecina par Viņu un sauc: "Šis ir Tas, par ko sacīju: kas pēc manis nāk, ir mani pārspējis, jo Viņš bija pirmāk nekā es."</div></div>
<div class="par"><div class="verse" verse="16"><div class="verse-label">16</div>Jo no Viņa pilnības mēs visi esam dabūjuši žēlastību un atkal žēlastību.</div></div>
<div class="par"><div class="verse" verse="17"><div class="verse-label">17</div>Jo bauslība ir dota caur Mozu, bet žēlastība un patiesība nākusi pasaulē caur Jēzu Kristu.</div></div>
<div class="par"><div class="verse" verse="18"><div class="verse-label">18</div>Dievu neviens nekad nav redzējis. Vienpiedzimušais Dēls, kas ir pie Tēva krūts, Tas mums Viņu ir darījis zināmu.</div></div>
<div class="par"><div class="verse" verse="19"><div class="verse-label">19</div>Šī ir Jāņa liecība, kad jūdi no Jeruzālemes sūtīja pie viņa priesterus un levītus, lai viņam jautātu: "Kas tu esi?"</div></div>
<div class="par"><div class="verse" verse="20"><div class="verse-label">20</div>Viņš atzinās un neliedzās, bet apliecināja: "Es neesmu Kristus."</div></div>
<div class="par"><div class="verse" verse="21"><div class="verse-label">21</div>Tad tie viņam jautāja: "Kas tad? Vai tu esi Ēlija?" Bet viņš saka: "Es tas neesmu." - "Vai tu esi gaidāmais pravietis?" Viņš atbildēja: "Nē."</div></div>
<div class="par"><div class="verse" verse="22"><div class="verse-label">22</div>Tad tie viņam sacīja: "Kas tu esi? Mums atbilde jādod tiem, kas mūs sūtījuši. Ko tu pats saki par sevi?"</div></div>
<div class="par"><div class="verse" verse="23"><div class="verse-label">23</div>Viņš teica: "Es esmu vēstneša balss, kas tuksnesī sauc: sataisait Tā Kunga ceļu, kā pravietis Jesaja ir sacījis."</div></div>
<div class="par"><div class="verse" verse="24"><div class="verse-label">24</div>Tos bija sūtījuši farizeji,</div></div>
<div class="par"><div class="verse" verse="25"><div class="verse-label">25</div>un tie viņam jautāja: "Ko tad tu kristī, ja tu neesi ne Kristus, ne Ēlija, ne gaidāmais pravietis?"</div></div>
<div class="par"><div class="verse" verse="26"><div class="verse-label">26</div>Jānis viņiem atbildēja: "Es kristīju ar ūdeni. Jūsu vidū stāv viens, ko jūs nepazīstat,</div></div>
<div class="par"><div class="verse" verse="27"><div class="verse-label">27</div>kas pēc manis nāk, kuram es neesmu cienīgs atraisīt kurpes siksnu."</div></div>
<div class="par"><div class="verse" verse="28"><div class="verse-label">28</div>Tas notika Betānijā, viņpus Jordānas, kur Jānis kristīja.</div></div>
<div class="par"><div class="verse" verse="29"><div class="verse-label">29</div>Otrā dienā Jānis ierauga nākam Jēzu un saka: "Redzi, Dieva Jērs, kas nes pasaules grēku.</div></div>
<div class="par"><div class="verse" verse="30"><div class="verse-label">30</div>Šis ir, par ko esmu sacījis: pēc manis nāk Vīrs, kas mani pārspējis, tāpēc ka Viņš bija pirmāk nekā es.</div></div>
<div class="par"><div class="verse" verse="31"><div class="verse-label">31</div>Es Viņu nepazinu; bet, lai Viņš kļūtu zināms Israēlam, tāpēc es nācu, kristīdams ar ūdeni."</div></div>
<div class="par"><div class="verse" verse="32"><div class="verse-label">32</div>Un Jānis liecināja, sacīdams: "Es redzēju Garu nonākam kā balodi no debesīm un paliekam uz Viņa.</div></div>
<div class="par"><div class="verse" verse="33"><div class="verse-label">33</div>Es Viņu nepazinu, bet Tas, kas mani sūtījis kristīt ar ūdeni, man sacīja: uz ko tu redzēsi Garu nonākam kā balodi no debesīm un paliekam, tas ir Viņš, kas kristīs ar Svēto Garu.</div></div>
<div class="par"><div class="verse" verse="34"><div class="verse-label">34</div>Un es esmu redzējis un liecinājis, ka Viņš ir Dieva Dēls."</div></div>
<div class="par"><div class="verse" verse="35"><div class="verse-label">35</div>Otrā dienā Jānis atkal stāvēja un divi no viņa mācekļiem.</div></div>
<div class="par"><div class="verse" verse="36"><div class="verse-label">36</div>Ieraudzījis Jēzu staigājam, viņš saka: "Redzi, Dieva Jērs!"</div></div>
<div class="par"><div class="verse" verse="37"><div class="verse-label">37</div>Šos vārdus dzirdēja abi mācekļi un sekoja Jēzum.</div></div>
<div class="par"><div class="verse" verse="38"><div class="verse-label">38</div>Bet Jēzus apgriezies redzēja viņus sekojam un saka viņiem: "Ko jūs meklējat?" Tie Viņam atbildēja: "Rabi (tulkojumā: mācītājs), kur Tu mājo?"</div></div>
<div class="par"><div class="verse" verse="39"><div class="verse-label">39</div>Viņš tiem sacīja: "Nāciet, tad redzēsit." Tad tie nogāja un redzēja, kur Viņš mājo, un palika to dienu pie Viņa. Tas bija ap desmito stundu.</div></div>
<div class="par"><div class="verse" verse="40"><div class="verse-label">40</div>Andrejs, Sīmaņa Pētera brālis, bija viens no tiem diviem, kas to no Jāņa bija dzirdējuši un bija Viņam sekojuši.</div></div>
<div class="par"><div class="verse" verse="41"><div class="verse-label">41</div>Viņš vispirms atrod savu brāli Sīmani un viņam saka: "Mēs esam atraduši Mesiju" (tulkojumā: svaidītais).</div></div>
<div class="par"><div class="verse" verse="42"><div class="verse-label">42</div>Viņš to aizveda pie Jēzus. Jēzus, viņu uzlūkojis, sacīja: "Tu esi Sīmanis, Jāņa dēls; tevi sauks Kēfa" (tulkojumā: Pēteris - klints).</div></div>
<div class="par"><div class="verse" verse="43"><div class="verse-label">43</div>Otrā dienā Jēzus gribēja doties uz Galileju. Viņš atrod Filipu un viņam saka: "Seko Man!"</div></div>
<div class="par"><div class="verse" verse="44"><div class="verse-label">44</div>Bet Filips bija no Betsaidas, Andreja un Pētera pilsētas.</div></div>
<div class="par"><div class="verse" verse="45"><div class="verse-label">45</div>Filips atrod Nātānaēlu un saka viņam: "Mēs esam To atraduši, par ko Mozus bauslībā un pravieši rakstījuši, Jēzu no Nacaretes, Jāzepa dēlu."</div></div>
<div class="par"><div class="verse" verse="46"><div class="verse-label">46</div>Nātānaēls viņam sacīja: "Vai no Nacaretes var nākt kas labs?" Filips viņam atbild: "Nāc un redzi!"</div></div>
<div class="par"><div class="verse" verse="47"><div class="verse-label">47</div>Jēzus redzēja Nātānaēlu nākam un saka par viņu: "Redzi, patiesi israēlietis, kurā nav viltības!"</div></div>
<div class="par"><div class="verse" verse="48"><div class="verse-label">48</div>Nātānaēls sacīja Viņam: "Kā Tu mani pazīsti?" Jēzus atbildēja viņam: "Pirms Filips tevi sauca, kad tu biji zem vīģes koka, Es tevi redzēju."</div></div>
<div class="par"><div class="verse" verse="49"><div class="verse-label">49</div>Nātānaēls atbildēja Viņam: "Rabi, Tu esi Dieva Dēls, Tu esi Israēla Ķēniņš!"</div></div>
<div class="par"><div class="verse" verse="50"><div class="verse-label">50</div>Jēzus viņam atbildēja: "Tu tici tāpēc, ka Es tev sacīju, ka redzēju tevi zem vīģes koka. Tu redzēsi lielākas lietas par šīm.</div></div>
<div class="par"><div class="verse" verse="51"><div class="verse-label">51</div>Patiesi, patiesi Es jums saku: jūs redzēsit debesis atvērtas un Dieva eņģeļus uzkāpjam un nokāpjam uz Cilvēka Dēlu."</div></div>
    </body>
</html>
