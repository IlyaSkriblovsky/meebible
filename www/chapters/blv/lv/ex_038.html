
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Viņš arī darināja dedzināmo upuru altāri no akāciju koka; piecas olektis bija tā garums un piecas olektis tā platums, tas bija četrstūris, un trīs olektis bija tā augstums.</div></div>
<div class="par"><div class="verse" verse="2"><div class="verse-label">2</div>Četros stūros viņš tam piestiprināja ragus un tos pārvilka ar varu.</div></div>
<div class="par"><div class="verse" verse="3"><div class="verse-label">3</div>Un viņš uztaisīja visus altāra rīkus: podus, lāpstas, kausus slacināšanai, dakšas gaļai un ogļu traukus; visus rīkus viņš uztaisīja no vara.</div></div>
<div class="par"><div class="verse" verse="4"><div class="verse-label">4</div>Un viņš uztaisīja arī altārim režģi no vara, zem tā apmales, no apakšas līdz tā vidum.</div></div>
<div class="par"><div class="verse" verse="5"><div class="verse-label">5</div>Un viņš izlēja četrus gredzenus no vara tā četriem stūriem, lai tiem cauri izbāztu nesamās kārtis.</div></div>
<div class="par"><div class="verse" verse="6"><div class="verse-label">6</div>Un viņš darināja nesamās kārtis no akāciju koka un tās pārvilka ar varu.</div></div>
<div class="par"><div class="verse" verse="7"><div class="verse-label">7</div>Un viņš tās nesamās kārtis izbāza cauri četriem gredzeniem, kas bija pie altāra sāniem, ka ar tām to nestu; viņš to izgatavoja no dēļiem un vidū tukšu.</div></div>
<div class="par"><div class="verse" verse="8"><div class="verse-label">8</div>Un viņš arī darināja no vara mazgājamo trauku ar vara kāju no to sievu spoguļiem, kas kalpoja pie Saiešanas telts ieejas.</div></div>
<div class="par"><div class="verse" verse="9"><div class="verse-label">9</div>Viņš izveidoja arī pagalmu; dienvidus pusē aizkars bija no šķetinātu smalku dziju auduma simts olekšu garumā.</div></div>
<div class="par"><div class="verse" verse="10"><div class="verse-label">10</div>Un tā divdesmit stabus un arī divdesmit stabu kājas tas taisīja no vara, bet to kāši un gredzeni bija no sudraba.</div></div>
<div class="par"><div class="verse" verse="11"><div class="verse-label">11</div>Arī ziemeļu pusē aizkars bija simts olekšu garumā, un divdesmit stabi un to divdesmit kājas bija no vara, un stabu kāši un gredzeni bija no sudraba.</div></div>
<div class="par"><div class="verse" verse="12"><div class="verse-label">12</div>Bet rietumu pusē aizkars bija piecdesmit olekšu garumā, stabu bija desmit un to kājas desmit, un stabu kāši un gredzeni bija no sudraba.</div></div>
<div class="par"><div class="verse" verse="13"><div class="verse-label">13</div>Austrumu pusei tas bija piecdesmit olekšu garš.</div></div>
<div class="par"><div class="verse" verse="14"><div class="verse-label">14</div>Aizkars vienā malā bija piecpadsmit olekšu garš, ar trim stabiem un trim kājām,</div></div>
<div class="par"><div class="verse" verse="15"><div class="verse-label">15</div>un arī otrā malā tas bija piecpadsmit olekšu garš, kā vienā, tā otrā pusē vārtiem, ar trim stabiem un trim kājām.</div></div>
<div class="par"><div class="verse" verse="16"><div class="verse-label">16</div>Un visi pagalma aizkari visapkārt bija no šķetinātu smalku dziju auduma.</div></div>
<div class="par"><div class="verse" verse="17"><div class="verse-label">17</div>Stabu kājas bija no vara, viņu kāši un rotājumi bija no sudraba; arī to augšgalu rotājumi bija sudraba, visi pagalma stabi bija ar sudrabu izrotāti.</div></div>
<div class="par"><div class="verse" verse="18"><div class="verse-label">18</div>Un pagalma vārtu aizkars bija rakstaini izausts no zila un sarkana purpura un no karmezīnā krāsotām un šķetinātām smalkām dzijām, un divdesmit olektis bija tā garums un piecas olektis platums, atbilstoši pagalma aizkaram.</div></div>
<div class="par"><div class="verse" verse="19"><div class="verse-label">19</div>Un tā četri stabi ar to četrām kājām bija darināti no vara, bet kāši un stabu gredzeni bija sudraba.</div></div>
<div class="par"><div class="verse" verse="20"><div class="verse-label">20</div>Visi Saiešanas telts un pagalma mietiņi bija no vara.</div></div>
<div class="par"><div class="verse" verse="21"><div class="verse-label">21</div>Šīs ir mājokļa, tas ir, Liecības telts, uzskaitītās lietas, kuras uzskaitīja pēc Mozus pavēles levītu kalpošanai priestera Itamāra, Ārona dēla, vadībā.</div></div>
<div class="par"><div class="verse" verse="22"><div class="verse-label">22</div>Becaleēls, Hūra dēla Ūrija dēls, no Jūdas cilts, taisīja visu, ko Tas Kungs Mozum bija pavēlējis,</div></div>
<div class="par"><div class="verse" verse="23"><div class="verse-label">23</div>kopā ar Oholiābu, Ahisāmaka dēlu, no Dana cilts, kas bija lietpratējs aušanā un izšūšanā no zila un sarkana purpura smalkām dzijām.</div></div>
<div class="par"><div class="verse" verse="24"><div class="verse-label">24</div>Viss zelts, kas svētnīcas celšanai tika izlietots visiem darbiem, ko sanes kā upuru dāvanu, bija divdesmit deviņi talenti un septiņi simti trīsdesmit seķeļi pēc svētnīcas seķeļu svara.</div></div>
<div class="par"><div class="verse" verse="25"><div class="verse-label">25</div>Un viss sudrabs, ko ieguva, saskaitot visu draudzi, bija simts talentu un tūkstoš septiņi simti septiņdesmit pieci seķeļi pēc svētnīcas seķeļu svara,</div></div>
<div class="par"><div class="verse" verse="26"><div class="verse-label">26</div>pusseķelis pēc svētnīcas seķeļu svara no ikviena, kas tika skaitīts, kam bija divdesmit gadu un vairāk, - kopā bija seši simti trīs tūkstoši pieci simti piecdesmit vīru.</div></div>
<div class="par"><div class="verse" verse="27"><div class="verse-label">27</div>No simts talentiem sudraba izlēja svētajai vietai un aizkaram vajadzīgās kājas; simts kājām vajadzēja simts talentu, vienu talentu katrai kājai.</div></div>
<div class="par"><div class="verse" verse="28"><div class="verse-label">28</div>Bet no tūkstoš septiņi simti septiņdesmit pieciem seķeļiem viņš izgatavoja stabu kāšus un to vainagus un rotājumus.</div></div>
<div class="par"><div class="verse" verse="29"><div class="verse-label">29</div>Un upuru dāvanās savāktā vara bija septiņdesmit talentu un divi tūkstoši četri simti seķeļu.</div></div>
<div class="par"><div class="verse" verse="30"><div class="verse-label">30</div>No tā viņš uztaisīja kājas Saiešanas telts durvīm, vara altāri un pie tā vara režģi un visus altāra rīkus,</div></div>
<div class="par"><div class="verse" verse="31"><div class="verse-label">31</div>arī pagalma kājas visapkārt un pagalma vārtu kājas, visus mājokļa mietiņus un pagalma mietiņus.</div></div>
    </body>
</html>
