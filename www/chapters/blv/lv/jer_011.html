
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir tas vārds, kas no Tā Kunga nāca pār Jeremiju:</div></div>
<div class="par"><div class="verse" verse="2"><div class="verse-label">2</div>"Uzklausait šīs derības vārdus un pasludiniet tos Jūdas vīriem un Jeruzālemes iedzīvotājiem.</div></div>
<div class="par"><div class="verse" verse="3"><div class="verse-label">3</div>Un tu saki tiem: tā saka Tas Kungs, Israēla Dievs: nolādēts lai ir ikviens, kas neizpilda šīs derības noteikumus,</div></div>
<div class="par"><div class="verse" verse="4"><div class="verse-label">4</div>ko Es uzliku jūsu tēviem par pienākumu tanī dienā, kad Es tos izvedu no Ēģiptes, no lielā dzelzs cepļa, un tiem sacīju: paklausiet Manai balsij un dzīvojiet tā, kā Es jums pavēlu, tad jūs būsit Mana tauta un Es būšu jūsu Dievs,</div></div>
<div class="par"><div class="verse" verse="5"><div class="verse-label">5</div>lai Es varētu izpildīt zvērestu, ko Es devu jūsu tēviem, proti, piešķirt viņiem zemi, kur piens un medus tek, kā tas ir līdz šai dienai!" Tad es atbildēju un sacīju: "Tiešām, Kungs! Lai notiek tā!"</div></div>
<div class="par"><div class="verse" verse="6"><div class="verse-label">6</div>Tad Tas Kungs sacīja man: "Dari Jūdas pilsētās un Jeruzālemes ielās šos vārdus zināmus un saki: uzklausait šīs derības vārdus un rīkojieties saskaņā ar tiem!</div></div>
<div class="par"><div class="verse" verse="7"><div class="verse-label">7</div>Jo Es jūsu tēviem noteicu tai dienā, kad Es tos izvedu no Ēģiptes zemes, un tos esmu vienmēr pamācījis līdz šai dienai, sacīdams: paklausiet Manai balsij.</div></div>
<div class="par"><div class="verse" verse="8"><div class="verse-label">8</div>Bet tie Man neklausīja un neatvēra savas ausis, bet staigāja ikviens pēc savas ļaunās sirds nepielaidības. Tādēļ Es piepildīju viņu vidū visus šās derības draudu vārdus, ko Es tiem biju pavēlējis un ko tie nebija turējuši."</div></div>
<div class="par"><div class="verse" verse="9"><div class="verse-label">9</div>Un vēl Tas Kungs teica: "Es zinu, ka pastāv tieša sazvērestība Jūdas vīru un Jeruzālemes iedzīvotāju starpā.</div></div>
<div class="par"><div class="verse" verse="10"><div class="verse-label">10</div>Tie ir krituši atpakaļ savu sentēvu grēkos, kas neklausīja Maniem vārdiem. Tie skrēja pakaļ citiem dieviem, lai tiem kalpotu. Israēla nams un Jūdas nams pārkāpa Manu derību, ko Es noslēdzu ar viņu tēviem."</div></div>
<div class="par"><div class="verse" verse="11"><div class="verse-label">11</div>Tādēļ Tas Kungs saka: "Redzi, Es sūtīšu tiem nelaimi, no kuras tie nevarēs glābties, un, kad tie brēks un Mani piesauks, izlūgdamies Manu palīdzību, Es tos neklausīšu.</div></div>
<div class="par"><div class="verse" verse="12"><div class="verse-label">12</div>Un, kad Jūdas pilsētas un Jeruzālemes iedzīvotāji ies pie tiem dieviem, kam tie upurējuši, un kliegs pēc palīdzības, tad tie nevarēs viņiem palīdzēt viņu nelaimē.</div></div>
<div class="par"><div class="verse" verse="13"><div class="verse-label">13</div>Jo, cik tev pilsētu, Jūda, tik tev arī dievu; cik Jeruzālemē ielu, tik altāru jūs esat cēluši kauna elkiem, altārus, lai kvēpinātu Baalam.</div></div>
<div class="par"><div class="verse" verse="14"><div class="verse-label">14</div>Bet tu nelūdz par šo tautu, nenāc ar vaimanām un aizlūgumu par tiem, jo Es neklausīšu tos, kad tie Mani piesauks savā nelaimē!</div></div>
<div class="par"><div class="verse" verse="15"><div class="verse-label">15</div>Ko tad meklē Mans mīļais Manā namā? Varbūt tie grib īstenot savus ļaunos nodomus? Vai tad solījumi un upuru gaļa iznīcinās tevī tavu ļaunprātību, ka tu tad varētu gavilēt?</div></div>
<div class="par"><div class="verse" verse="16"><div class="verse-label">16</div>Par nepārtraukti zaļojošu eļļas koku ar skaistiem augļiem - tā Tas Kungs kādreiz tevi nosauca. Bet lielā troksnī Viņš tagad pielicis tam uguni, un tā zari lūst.</div></div>
<div class="par"><div class="verse" verse="17"><div class="verse-label">17</div>Jo Tas Kungs Cebaots, kas tevi dēstījis, nolēmis pār tevi nelaimi tā ļaunuma dēļ, ko Israēla nams un Jūdas nams darījuši, Baalam upurēdami, lai Mani sarūgtinātu."</div></div>
<div class="par"><div class="verse" verse="18"><div class="verse-label">18</div>Tas Kungs man to atklāja, un es to zinu. Tu man toreiz parādīji viņu nodomus.</div></div>
<div class="par"><div class="verse" verse="19"><div class="verse-label">19</div>Es biju kā nevainīgs jērs, ko ved kaušanai, un nezināju, ka viņi perina pret mani ļaunus nodomus: iznīcināsim šo koku ar tā augļiem un izdeldēsim to no dzīvo zemes, ka nepiemin vairs tā vārdu!</div></div>
<div class="par"><div class="verse" verse="20"><div class="verse-label">20</div>Bet Tu, Kungs Cebaot, taisno soģi, kas pārbaudi sirdis un īkstis, liec man redzēt Tavu pret viņiem vērstu atriebību, jo es Tev pavēlu savu dzīves ceļu.</div></div>
<div class="par"><div class="verse" verse="21"><div class="verse-label">21</div>Tādēļ Tas Kungs saka par Anatotas vīriem, kas tīko pēc tavas dzīvības un saka: "Nesludini Tā Kunga Vārdā, ja negribi mirt no mūsu rokām!"</div></div>
<div class="par"><div class="verse" verse="22"><div class="verse-label">22</div>Tādēļ tā saka Tas Kungs Cebaots: "Redzi, Es likšu viņiem to nožēlot, un Es tos sodīšu: viņu jaunekļus aprīs zobens, viņu dēli un meitas nomirs badā!</div></div>
<div class="par"><div class="verse" verse="23"><div class="verse-label">23</div>No tiem nekas nepaliks pāri, jo Es sūtīšu nelaimi pār Anatotas vīriem viņu piemeklēšanas gadā!"</div></div>
    </body>
</html>
