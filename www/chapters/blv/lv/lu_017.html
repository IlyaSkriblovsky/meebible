
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Vēl Viņš teica Saviem mācekļiem: "Nav iespējams, ka apgrēcība nenāk, bet vai tam, caur ko tā nāk!</div></div>
<div class="par"><div class="verse" verse="2"><div class="verse-label">2</div>Tādam būtu labāk, ja tam ap kaklu apliktu dzirnakmeni un to nogremdētu jūrā, nekā tas apgrēcinātu vienu no šiem mazajiem!</div></div>
<div class="par"><div class="verse" verse="3"><div class="verse-label">3</div>Sargaities! Ja tavs brālis grēko, pamāci to un, ja viņš nožēlo, piedod viņam.</div></div>
<div class="par"><div class="verse" verse="4"><div class="verse-label">4</div>Un, ja viņš grēko pret tevi septiņas reizes dienā un septiņas reizes nāk pie tevis un saka: man ir žēl, - piedod viņam."</div></div>
<div class="par"><div class="verse" verse="5"><div class="verse-label">5</div>Un apustuļi sacīja savam Kungam: "Vairo mums ticību."</div></div>
<div class="par"><div class="verse" verse="6"><div class="verse-label">6</div>Bet Viņš sacīja: "Ja jums būtu ticība kā sinepju graudiņš un jūs sacītu uz šo vīģes koku: izraujies ar savām saknēm un dēsties jūrā,- viņš jūs paklausītu.</div></div>
<div class="par"><div class="verse" verse="7"><div class="verse-label">7</div>Kurš no jums, kam būtu kalps pie arkla vai ganos, kad tas pārnāk no lauka, viņam sacīs: nāc tūliņ un sēdies pie galda!</div></div>
<div class="par"><div class="verse" verse="8"><div class="verse-label">8</div>Vai viņš tam neteiks: sataisi man ēdienu, apliec priekšautu un pasniedz man ko ēst un dzert, un pēc tam tu pats ēdīsi un dzersi.</div></div>
<div class="par"><div class="verse" verse="9"><div class="verse-label">9</div>Un vai viņš sacīs paldies savam kalpam, ka tas izpilda viņa pavēles?</div></div>
<div class="par"><div class="verse" verse="10"><div class="verse-label">10</div>Tas pats arī ar jums: kad jūs visu, kas jums uzdots, būsit izpildījuši, sakait: mēs esam necienīgi kalpi, mēs esam darījuši, kas bija mūsu pienākums."</div></div>
<div class="par"><div class="verse" verse="11"><div class="verse-label">11</div>Un notika ceļā uz Jeruzālemi, Viņš gāja vidū caur Samariju un Galileju</div></div>
<div class="par"><div class="verse" verse="12"><div class="verse-label">12</div>un iegriezās kādā ciemā. Te Viņam pretim nāca desmit spitālīgi vīri, tie apstājās no tālienes</div></div>
<div class="par"><div class="verse" verse="13"><div class="verse-label">13</div>un paceltā balsī sauca: "Jēzu, Meistar, apžēlojies par mums!"</div></div>
<div class="par"><div class="verse" verse="14"><div class="verse-label">14</div>Un Viņš, tos ieraudzījis, tiem sacīja: "Ejiet, rādaities priesteriem!" Un notika, ka tie aizejot ceļā kļuva veseli.</div></div>
<div class="par"><div class="verse" verse="15"><div class="verse-label">15</div>Tad viens no tiem, redzēdams, ka viņš kļuvis vesels, griezās atpakaļ un skaļā balsī Dievu slavēja,</div></div>
<div class="par"><div class="verse" verse="16"><div class="verse-label">16</div>nometās uz sava vaiga pie Viņa kājām un pateicās Viņam. Un tas bija samarietis.</div></div>
<div class="par"><div class="verse" verse="17"><div class="verse-label">17</div>Tad Jēzus griezās pie tā un sacīja: "Vai visi desmit nav kļuvuši veseli? Kur tad tie deviņi?</div></div>
<div class="par"><div class="verse" verse="18"><div class="verse-label">18</div>Vai cits neviens nav atradies, kas būtu griezies atpakaļ un Dievam godu devis, kā vien šis cittautietis?</div></div>
<div class="par"><div class="verse" verse="19"><div class="verse-label">19</div>Un Viņš tam sacīja: "Celies, ej! Tava ticība tev ir palīdzējusi."</div></div>
<div class="par"><div class="verse" verse="20"><div class="verse-label">20</div>Uz farizeju jautājumu, kad nākšot Dieva valstība, Viņš tiem atbildēja: "Dieva valstība nenāk ārīgi redzamā veidā.</div></div>
<div class="par"><div class="verse" verse="21"><div class="verse-label">21</div>Nevarēs arī sacīt: redzi, še viņa ir vai tur, - jo, redziet, Dieva valstība ir jūsu vidū."</div></div>
<div class="par"><div class="verse" verse="22"><div class="verse-label">22</div>Bet mācekļiem Viņš sacīja: "Nāks dienas, kad jūs ilgosities redzēt kaut vienu Cilvēka Dēla dienu, bet neredzēsit.</div></div>
<div class="par"><div class="verse" verse="23"><div class="verse-label">23</div>Un, kad jums kāds sacīs: redzi, še, redzi, tur, - neejiet un neskrieniet tam pakaļ.</div></div>
<div class="par"><div class="verse" verse="24"><div class="verse-label">24</div>Jo, kā zibens zibeņodams spīd no vienas debess puses līdz otrai, tāds būs Cilvēka Dēls Savā dienā.</div></div>
<div class="par"><div class="verse" verse="25"><div class="verse-label">25</div>Bet papriekš Viņam daudz jācieš un jātop šās cilts atmestam.</div></div>
<div class="par"><div class="verse" verse="26"><div class="verse-label">26</div>Un, kā tas bija Noas dienās, tā arī būs Cilvēka Dēla dienās:</div></div>
<div class="par"><div class="verse" verse="27"><div class="verse-label">27</div>ēda, dzēra un precējās, līdz kamēr Noa iegāja šķirstā un plūdi nāca un visus iznīcināja.</div></div>
<div class="par"><div class="verse" verse="28"><div class="verse-label">28</div>Kā tas bija Lata dienās: ēda, dzēra, pirka, pārdeva, dēstīja un būvēja;</div></div>
<div class="par"><div class="verse" verse="29"><div class="verse-label">29</div>bet tai dienā, kad Lats izgāja no Sodomas, uguns un sērs lija no debesīm un visus iznīcināja.</div></div>
<div class="par"><div class="verse" verse="30"><div class="verse-label">30</div>Tāpat būs tai dienā, kad parādīsies Cilvēka Dēls.</div></div>
<div class="par"><div class="verse" verse="31"><div class="verse-label">31</div>Ja kāds tai dienā atrodas uz jumta, bet viņa lietas ir istabā, tas lai nekāpj zemē tās paņemt; un, ja kāds atrodas laukā, tas lai negriežas atpakaļ.</div></div>
<div class="par"><div class="verse" verse="32"><div class="verse-label">32</div>Pieminiet Lata sievu!</div></div>
<div class="par"><div class="verse" verse="33"><div class="verse-label">33</div>Kas savu dzīvību centīsies paturēt, tas to zaudēs, bet, kas to zaudēs, tas to paturēs.</div></div>
<div class="par"><div class="verse" verse="34"><div class="verse-label">34</div>Es jums saku: viņā naktī divi gulēs vienā gultā: vienu pieņems un otru atstās.</div></div>
<div class="par"><div class="verse" verse="35"><div class="verse-label">35</div>Divas kopā mals: vienu pieņems un otru atstās.</div></div>
<div class="par"><div class="verse" verse="36"><div class="verse-label">36</div>Divi būs laukā: viens taps pieņemts un otrs atstāts."</div></div>
<div class="par"><div class="verse" verse="37"><div class="verse-label">37</div>Tad mācekļi To pārtrauca, jautādami: "Kur, Kungs?" Bet Viņš tiem sacīja: "Kur maita, tur salasās ērgļi."</div></div>
    </body>
</html>
