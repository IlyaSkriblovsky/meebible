
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad jau daudzi sākuši aprakstīt lietas, kas notikušas mūsu starpā,</div></div>
<div class="par"><div class="verse" verse="2"><div class="verse-label">2</div>kā tās mums atstāstījuši pirmie aculiecinieki un Dieva vārda kalpi,</div></div>
<div class="par"><div class="verse" verse="3"><div class="verse-label">3</div>tad arī es, visam no sākuma izsekojis, nolēmu tev, cienījamo Teofil, to pēc kārtas uzrakstīt,</div></div>
<div class="par"><div class="verse" verse="4"><div class="verse-label">4</div>lai tu pārliecinātos par tās mācības patiesību, kas tev darīta zināma.</div></div>
<div class="par"><div class="verse" verse="5"><div class="verse-label">5</div>Jūdejas ķēniņa Hēroda laikā dzīvoja priesteris no Abija vienības Caharija un viņa sieva no Ārona cilts, vārdā Elizabete.</div></div>
<div class="par"><div class="verse" verse="6"><div class="verse-label">6</div>Viņi abi bija taisni Dieva priekšā un staigāja nevainojami visos Tā Kunga baušļos un likumos.</div></div>
<div class="par"><div class="verse" verse="7"><div class="verse-label">7</div>Tiem nebija neviena bērna, jo Elizabete bija neauglīga, un abi bija jau labi gados.</div></div>
<div class="par"><div class="verse" verse="8"><div class="verse-label">8</div>Bet notika, kad Caharija pēc savas kārtas izpildīja priestera pienākumus Dieva priekšā</div></div>
<div class="par"><div class="verse" verse="9"><div class="verse-label">9</div>un pēc priestera paražas viņam pienācās ieiet Tā Kunga namā un kvēpināt,</div></div>
<div class="par"><div class="verse" verse="10"><div class="verse-label">10</div>bet viss ļaužu pulks ārā lūdza Dievu kvēpināmā stundā,</div></div>
<div class="par"><div class="verse" verse="11"><div class="verse-label">11</div>tad viņam Tā Kunga eņģelis parādījās, stāvēdams kvēpināmā altāra labajā pusē.</div></div>
<div class="par"><div class="verse" verse="12"><div class="verse-label">12</div>Caharija, to redzēdams, izbijās, un bailes to pārņēma.</div></div>
<div class="par"><div class="verse" verse="13"><div class="verse-label">13</div>Bet eņģelis uz viņu sacīja: "Nebīsties, Caharija, jo tava lūgšana ir paklausīta, un tava sieva Elizabete dzemdēs dēlu, un tu viņa vārdu sauksi: Jānis.</div></div>
<div class="par"><div class="verse" verse="14"><div class="verse-label">14</div>Un tev būs prieks un līksmība, un daudzi priecāsies par viņa piedzimšanu.</div></div>
<div class="par"><div class="verse" verse="15"><div class="verse-label">15</div>Jo viņš būs liels Tā Kunga priekšā, vīnu un stipru dzērienu viņš nedzers, un Svētais Gars viņu piepildīs jau no mātes miesām.</div></div>
<div class="par"><div class="verse" verse="16"><div class="verse-label">16</div>Un daudzus Israēla bērnus viņš atgriezīs pie Tā Kunga, viņu Dieva.</div></div>
<div class="par"><div class="verse" verse="17"><div class="verse-label">17</div>Un viņš ies Viņa priekšā Ēlijas garā un spēkā, piegriezdams tēvu sirdis bērniem un neklausīgos taisno domām, sagatavodams Tam Kungam padevīgus ļaudis."</div></div>
<div class="par"><div class="verse" verse="18"><div class="verse-label">18</div>Caharija sacīja eņģelim: "Kā es to zināšu? Jo es pats esmu vecs, un mana sieva arī ir jau labi gados."</div></div>
<div class="par"><div class="verse" verse="19"><div class="verse-label">19</div>Eņģelis viņam atbildēja: "Es esmu Gabriēls, kas stāv Dieva priekšā, un esmu sūtīts runāt ar tevi un tev pasludināt šo prieka vēsti.</div></div>
<div class="par"><div class="verse" verse="20"><div class="verse-label">20</div>Zini, tu tapsi mēms un nevarēsi runāt līdz tai dienai, kad šās lietas notiks, tāpēc ka tu neesi ticējis maniem vārdiem, bet savā laikā tie piepildīsies."</div></div>
<div class="par"><div class="verse" verse="21"><div class="verse-label">21</div>Un ļaudis gaidīja Cahariju un brīnījās, ka viņš kavējās Dieva namā.</div></div>
<div class="par"><div class="verse" verse="22"><div class="verse-label">22</div>Un, kad viņš iznāca, viņš nevarēja uz tiem runāt, un tie noprata, ka viņš Dieva namā bija redzējis parādīšanu, un viņš tiem meta ar roku un palika mēms.</div></div>
<div class="par"><div class="verse" verse="23"><div class="verse-label">23</div>Un, kad viņa kalpošanas laiks izbeidzās, viņš aizgāja uz mājām.</div></div>
<div class="par"><div class="verse" verse="24"><div class="verse-label">24</div>Un pēc šīm dienām Elizabete, viņa sieva, tapa grūta un nerādījās ļaudīs piecus mēnešus, sacīdama:</div></div>
<div class="par"><div class="verse" verse="25"><div class="verse-label">25</div>"To Tas Kungs man darījis; Viņš šīs dienas izraudzījis, lai atņemtu manu negodu ļaužu priekšā."</div></div>
<div class="par"><div class="verse" verse="26"><div class="verse-label">26</div>Bet sestajā mēnesī eņģeli Gabriēlu Dievs sūtīja uz Galilejas pilsētu Nacareti</div></div>
<div class="par"><div class="verse" verse="27"><div class="verse-label">27</div>pie jaunavas, kas bija saderināta vīram, kam vārds Jāzeps, no Dāvida cilts, un jaunavas vārds bija Marija.</div></div>
<div class="par"><div class="verse" verse="28"><div class="verse-label">28</div>Un eņģelis, pie viņas ienācis, sacīja: "Esi sveicināta, tu apžēlotā, Tas Kungs ar tevi!"</div></div>
<div class="par"><div class="verse" verse="29"><div class="verse-label">29</div>Bet viņa iztrūkās par viņa valodu un domāja pie sevis: kas tas par sveicienu?</div></div>
<div class="par"><div class="verse" verse="30"><div class="verse-label">30</div>Un eņģelis sacīja: "Nebīsties, Marija, jo tu žēlastību esi atradusi pie Dieva.</div></div>
<div class="par"><div class="verse" verse="31"><div class="verse-label">31</div>Un redzi, tu tapsi grūta savās miesās un dzemdēsi Dēlu, un sauksi Viņa vārdu: Jēzus.</div></div>
<div class="par"><div class="verse" verse="32"><div class="verse-label">32</div>Tas būs liels, un Viņu sauks par Visuaugstākā Dēlu, un Dievs Tas Kungs Tam dos Viņa tēva Dāvida troni,</div></div>
<div class="par"><div class="verse" verse="33"><div class="verse-label">33</div>un Viņš valdīs pār Jēkaba namu mūžīgi, un Viņa valstībai nebūs gala."</div></div>
<div class="par"><div class="verse" verse="34"><div class="verse-label">34</div>Bet Marija sacīja eņģelim: "Kā tas var notikt? Jo es vīra neapzinos."</div></div>
<div class="par"><div class="verse" verse="35"><div class="verse-label">35</div>Tad eņģelis atbildēja un uz to sacīja: "Svētais Gars nāks pār tevi, un Visuaugstākā spēks tevi apēnos, tāpēc Tas, kas no tevis dzims, būs svēts un taps saukts Dieva Dēls.</div></div>
<div class="par"><div class="verse" verse="36"><div class="verse-label">36</div>Zini, Elizabete, tava radiniece, savā vecumā arī ir grūta ar dēlu un iet tagad sestajā mēnesī - tā, ko dēvē neauglīgu,</div></div>
<div class="par"><div class="verse" verse="37"><div class="verse-label">37</div>jo Dievam nekas nav neiespējams."</div></div>
<div class="par"><div class="verse" verse="38"><div class="verse-label">38</div>Bet Marija sacīja: "Redzi, es esmu Tā Kunga kalpone, lai notiek ar mani pēc tava vārda." Un eņģelis no viņas aizgāja.</div></div>
<div class="par"><div class="verse" verse="39"><div class="verse-label">39</div>Un Marija cēlās tanīs pašās dienās un steigšus gāja kalnos uz pilsētu Jūdas novadā.</div></div>
<div class="par"><div class="verse" verse="40"><div class="verse-label">40</div>Iegājusi Caharijas namā, viņa sveicināja Elizabeti.</div></div>
<div class="par"><div class="verse" verse="41"><div class="verse-label">41</div>Un notika, kad Elizabete Marijas sveicinājumu dzirdēja, tad bērniņš viņas miesās sāka lēkt, un Elizabete tapa Svētā Gara pilna,</div></div>
<div class="par"><div class="verse" verse="42"><div class="verse-label">42</div>un viņa stiprā balsī sauca un sacīja: "Tu esi augsti teicama starp sievām, un augsti teicams ir tavas miesas auglis.</div></div>
<div class="par"><div class="verse" verse="43"><div class="verse-label">43</div>No kurienes man tas, ka mana Kunga māte nāk pie manis?</div></div>
<div class="par"><div class="verse" verse="44"><div class="verse-label">44</div>Redzi, tikko tavas sveicināšanas balss atskanēja manās ausīs, tad bērniņš manās miesās ar līksmību sāka lēkt.</div></div>
<div class="par"><div class="verse" verse="45"><div class="verse-label">45</div>Labi tai, kas ir ticējusi, ka tas, ko Dievs licis viņai sacīt, piepildīsies."</div></div>
<div class="par"><div class="verse" verse="46"><div class="verse-label">46</div>Un Marija sacīja: "Mana dvēsele slavē To Kungu,</div></div>
<div class="par"><div class="verse" verse="47"><div class="verse-label">47</div>un mans gars gavilē par Dievu, manu Pestītāju,</div></div>
<div class="par"><div class="verse" verse="48"><div class="verse-label">48</div>jo Viņš ir uzlūkojis savas kalpones zemumu; redzi, no šī laika visi bērnu bērni mani teiks svētīgu,</div></div>
<div class="par"><div class="verse" verse="49"><div class="verse-label">49</div>jo Varenais lielas lietas pie manis ir darījis, un svēts ir Viņa Vārds,</div></div>
<div class="par"><div class="verse" verse="50"><div class="verse-label">50</div>un Viņa žēlastība paliek uz radu radiem pie tiem, kas Viņu bīstas.</div></div>
<div class="par"><div class="verse" verse="51"><div class="verse-label">51</div>Viņš darījis varenus darbus ar Savu elkoni un izklīdinājis tos, kas ir lieli savā sirdsprātā.</div></div>
<div class="par"><div class="verse" verse="52"><div class="verse-label">52</div>Viņš varenos nogāzis no augstiem troņiem un paaugstinājis zemos.</div></div>
<div class="par"><div class="verse" verse="53"><div class="verse-label">53</div>Izsalkušo Viņš pildījis ar labumiem, un bagātos Viņš atstājis tukšus.</div></div>
<div class="par"><div class="verse" verse="54"><div class="verse-label">54</div>Viņš gādājis par Savu kalpu Israēlu un pieminējis Savu žēlastību,</div></div>
<div class="par"><div class="verse" verse="55"><div class="verse-label">55</div>kā viņš runājis uz mūsu tēviem, uz Ābrahāmu un viņa dzimumu mūžīgi."</div></div>
<div class="par"><div class="verse" verse="56"><div class="verse-label">56</div>Marija palika pie tās kādus trīs mēnešus, pēc tam viņa atgriezās atpakaļ savās mājās.</div></div>
<div class="par"><div class="verse" verse="57"><div class="verse-label">57</div>Kad Elizabetei laiks pienāca dzemdēt, viņa dzemdēja dēlu.</div></div>
<div class="par"><div class="verse" verse="58"><div class="verse-label">58</div>Un viņas kaimiņi un radi, dzirdējuši, ka Tas Kungs lielu žēlastību tai bija parādījis, priecājās līdz ar viņu.</div></div>
<div class="par"><div class="verse" verse="59"><div class="verse-label">59</div>Astotajā dienā tie sanāca bērniņu apgraizīt un gribēja to saukt tēva vārdā par Cahariju.</div></div>
<div class="par"><div class="verse" verse="60"><div class="verse-label">60</div>Bet viņa māte atbildēja un sacīja: "Nē, to būs saukt Jāni."</div></div>
<div class="par"><div class="verse" verse="61"><div class="verse-label">61</div>Tad tie viņai sacīja: "Neviena nav tavos rados, kam tāds vārds."</div></div>
<div class="par"><div class="verse" verse="62"><div class="verse-label">62</div>Un tie prasīja ar zīmēm no viņa tēva, kā viņš gribētu, lai to sauktu.</div></div>
<div class="par"><div class="verse" verse="63"><div class="verse-label">63</div>Tas, galdiņu prasījis, rakstīja: "Viņa vārds ir Jānis." Par to visi brīnījās.</div></div>
<div class="par"><div class="verse" verse="64"><div class="verse-label">64</div>Un tūdaļ viņa mute atdarījās un viņa mēle atraisījās, un tas runāja, Dievu slavēdams.</div></div>
<div class="par"><div class="verse" verse="65"><div class="verse-label">65</div>Tad izbailes uzgāja visiem kaimiņiem, un visā Jūdejas kalnājā runāja par šīm lietām.</div></div>
<div class="par"><div class="verse" verse="66"><div class="verse-label">66</div>Un visi, kas to dzirdēja, to paturēja sirdī un sacīja: "Kas būs ar šo bērniņu?" Jo Tā Kunga roka bija ar viņu.</div></div>
<div class="par"><div class="verse" verse="67"><div class="verse-label">67</div>Un viņa tēvs Caharija tapa Svētā Gara pilns, pravietoja un sacīja:</div></div>
<div class="par"><div class="verse" verse="68"><div class="verse-label">68</div>"Slavēts ir Tas Kungs, Israēla Dievs, jo Tas piemeklējis Savus ļaudis un tiem gādājis pestīšanu</div></div>
<div class="par"><div class="verse" verse="69"><div class="verse-label">69</div>un mums uzcēlis pestīšanas ragu Sava kalpa Dāvida namā,</div></div>
<div class="par"><div class="verse" verse="70"><div class="verse-label">70</div>kā tas sendienās solījis ar Savu svēto praviešu muti:</div></div>
<div class="par"><div class="verse" verse="71"><div class="verse-label">71</div>mūs pestīt no mūsu ienaidniekiem un no visu to rokām, kas mūs ienīst,</div></div>
<div class="par"><div class="verse" verse="72"><div class="verse-label">72</div>parādīt žēlastību mūsu tēviem un pieminēt Savu svēto derību,</div></div>
<div class="par"><div class="verse" verse="73"><div class="verse-label">73</div>un dot mums stipro solījumu, ko Viņš zvērējis mūsu tēvam Ābrahāmam,</div></div>
<div class="par"><div class="verse" verse="74"><div class="verse-label">74</div>ka mēs no savu ienaidnieku rokām pestīti, Viņam bezbailīgi kalpotu</div></div>
<div class="par"><div class="verse" verse="75"><div class="verse-label">75</div>svētumā un taisnībā Viņa priekšā visas mūža dienas.</div></div>
<div class="par"><div class="verse" verse="76"><div class="verse-label">76</div>Un tevi, bērniņ, sauks par Visuaugstākā pravieti, jo tu iesi Tā Kunga priekšā sataisīt Viņam ceļus,</div></div>
<div class="par"><div class="verse" verse="77"><div class="verse-label">77</div>dot Viņa ļaudīm pestīšanas atziņu uz grēku piedošanu</div></div>
<div class="par"><div class="verse" verse="78"><div class="verse-label">78</div>mūsu Dieva sirsnīgās žēlastības dēļ, ar ko auseklis no augšienes mūs uzlūkojis,</div></div>
<div class="par"><div class="verse" verse="79"><div class="verse-label">79</div>lai spīdētu tiem, kas mīt tumsībā un nāves ēnā, un atgrieztu mūsu soļus uz miera ceļu."</div></div>
<div class="par"><div class="verse" verse="80"><div class="verse-label">80</div>Un bērniņš auga un garā stiprinājās un bija tuksnesī līdz tai dienai, kad tam bija stāties Israēla ļaužu priekšā.</div></div>
    </body>
</html>
