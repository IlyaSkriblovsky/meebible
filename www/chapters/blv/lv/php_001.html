
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pāvils un Timotejs, Kristus Jēzus kalpi, visiem svētajiem Kristū Jēzū, kas ir Filipos, arī bīskapiem un diakoniem:</div></div>
<div class="par"><div class="verse" verse="2"><div class="verse-label">2</div>lai jums ir žēlastība un miers no Dieva, mūsu Tēva, un Kunga Jēzus Kristus.</div></div>
<div class="par"><div class="verse" verse="3"><div class="verse-label">3</div>Es pateicos savam Dievam ik reizes, kad vien jūs atceros,</div></div>
<div class="par"><div class="verse" verse="4"><div class="verse-label">4</div>vienmēr katrā savā lūgšanā par jums visiem ar prieku aizlūgdams,</div></div>
<div class="par"><div class="verse" verse="5"><div class="verse-label">5</div>par jūsu līdzdalību evaņģēlijā no pirmās dienas līdz šim brīdim,</div></div>
<div class="par"><div class="verse" verse="6"><div class="verse-label">6</div>būdams pārliecināts, ka tas, kas jūsu sirdīs labo darbu iesācis, to pabeigs līdz Kristus Jēzus dienai.</div></div>
<div class="par"><div class="verse" verse="7"><div class="verse-label">7</div>Tā man piederas domāt par jums visiem, jo es jūs nesu savā sirdī - gan savās saitēs, gan aizstāvot un nostiprinot evaņģēliju, jūs visus, kas kopā ar mani esat dalībnieki žēlastībā.</div></div>
<div class="par"><div class="verse" verse="8"><div class="verse-label">8</div>Jo Dievs ir mans liecinieks, ka es ilgojos pēc jums visiem ar Kristus Jēzus sirsnību.</div></div>
<div class="par"><div class="verse" verse="9"><div class="verse-label">9</div>Un to es lūdzu, lai jūsu mīlestība vienumēr, pāri plūzdama, pieaugtu visā atziņā un izjūtā,</div></div>
<div class="par"><div class="verse" verse="10"><div class="verse-label">10</div>ka jūs svarīgāko pārbaudāt, lai Kristus dienā būtu tīri un nevainojami,</div></div>
<div class="par"><div class="verse" verse="11"><div class="verse-label">11</div>ieguvuši pilnīgu Jēzus Kristus taisnības augli, Dievam par godu un slavu.</div></div>
<div class="par"><div class="verse" verse="12"><div class="verse-label">12</div>Bet es gribu, brāļi, lai jūs zinātu, ka tas, kas ar mani notiek, ir drīzāk sekmējis evaņģēliju,</div></div>
<div class="par"><div class="verse" verse="13"><div class="verse-label">13</div>ka manas važas ir kļuvušas Kristū zināmas visā virssardzē un arī visiem citiem,</div></div>
<div class="par"><div class="verse" verse="14"><div class="verse-label">14</div>un ticības brāļu vairākums, kas uzticējušies manām važām, ar vēl lielāku drosmi bezbailīgi sludina Dieva vārdu.</div></div>
<div class="par"><div class="verse" verse="15"><div class="verse-label">15</div>Daži naida un strīda dēļ, bet citi ar labu prātu sludina Kristu.</div></div>
<div class="par"><div class="verse" verse="16"><div class="verse-label">16</div>Vieni aiz mīlestības, zinādami, ka esmu šeit, lai aizstāvētu evaņģēliju,</div></div>
<div class="par"><div class="verse" verse="17"><div class="verse-label">17</div>otri pasludina Kristu, patmīlības dzīti, aiz netīriem nolūkiem, domādami ar to manām važām pievienot bēdas.</div></div>
<div class="par"><div class="verse" verse="18"><div class="verse-label">18</div>Ko tad nu? Par katru veidu, kādā Kristus tiek pasludināts - vai ar izlikšanos vai patiesībā, es priecāšos.</div></div>
<div class="par"><div class="verse" verse="19"><div class="verse-label">19</div>Jo es zinu, ka, jums Dievu lūdzot, ar Jēzus Kristus Gara atbalstu tas man nesīs glābšanu.</div></div>
<div class="par"><div class="verse" verse="20"><div class="verse-label">20</div>Jo es gaidu un ceru, ka es nevienā vietā nepalikšu kaunā, bet kā vienmēr, tā arī tagad atklātībā Kristus tiks pagodināts manā miesā vai ar dzīvību, vai ar nāvi.</div></div>
<div class="par"><div class="verse" verse="21"><div class="verse-label">21</div>Jo dzīvot man ir - Kristus un mirt - ieguvums.</div></div>
<div class="par"><div class="verse" verse="22"><div class="verse-label">22</div>Bet, ja dzīvot miesā man ir darba auglis, tad es nezinu, ko lai izvēlos?</div></div>
<div class="par"><div class="verse" verse="23"><div class="verse-label">23</div>Mani spiež no abām pusēm; es kāroju atraisīties un būt kopā ar Kristu, kas ir daudz, daudz labāk.</div></div>
<div class="par"><div class="verse" verse="24"><div class="verse-label">24</div>Bet jūsu dēļ nepieciešams palikt miesā.</div></div>
<div class="par"><div class="verse" verse="25"><div class="verse-label">25</div>Un tādā paļāvībā es zinu, ka palieku un palikšu jums visiem par sekmējumu un ticības prieku,</div></div>
<div class="par"><div class="verse" verse="26"><div class="verse-label">26</div>lai jūsu līksmība Kristū Jēzū pieaugtu caur mani, kad es ieradīšos atkal pie jums.</div></div>
<div class="par"><div class="verse" verse="27"><div class="verse-label">27</div>Tikai dzīvojiet tā, kā tas ir Kristus evaņģēlija cienīgi, lai, vai nu nākdams un jūs redzēdams, vai prom būdams, par jums dzirdētu, ka jūs stāvat vienā Garā, vienprātīgi kopā cīnīdamies par evaņģēlija ticību, nekādā lietā nebīdamies no pretinieku draudiem.</div></div>
<div class="par"><div class="verse" verse="28"><div class="verse-label">28</div>Tā ir viņu pazušanas, bet mūsu pestīšanas zīme, un tas ir no Dieva;</div></div>
<div class="par"><div class="verse" verse="29"><div class="verse-label">29</div>jo jums dota žēlastība ne vien uz Kristu ticēt, bet arī par Viņu ciest,</div></div>
<div class="par"><div class="verse" verse="30"><div class="verse-label">30</div>jums, kam tā pati cīņa, kādu jūs pie manis redzējāt un par kādu tagad dzirdat.</div></div>
    </body>
</html>
