
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Paņem sev līdzi Āronu un viņa dēlus, drēbes un eļļu svaidīšanai, vērsi grēku upurim un divus aunus, un grozu ar neraudzētām maizēm,</div></div>
<div class="par"><div class="verse" verse="3"><div class="verse-label">3</div>un sapulcini visu draudzi, to sasaucot, pie Saiešanas telts durvīm."</div></div>
<div class="par"><div class="verse" verse="4"><div class="verse-label">4</div>Un Mozus darīja, kā Tas Kungs to viņam bija pavēlējis; un viņš ar sasaukšanu sapulcināja visu Israēla draudzi pie Saiešanas telts durvīm.</div></div>
<div class="par"><div class="verse" verse="5"><div class="verse-label">5</div>Un Mozus sacīja draudzei: "Šī ir pavēle, ko Tas Kungs ir devis, lai to izpildītu."</div></div>
<div class="par"><div class="verse" verse="6"><div class="verse-label">6</div>Un Mozus pieveda Āronu un viņa dēlus un mazgāja viņus ar ūdeni.</div></div>
<div class="par"><div class="verse" verse="7"><div class="verse-label">7</div>Un viņš uzvilka tam svārkus un apjoza to ar jostu, un aplika tam apmetni, un deva tam efodu, un apjoza viņu ar efoda jostu, ka efods tam nekustējās.</div></div>
<div class="par"><div class="verse" verse="8"><div class="verse-label">8</div>Un viņam aplika krūšu zīmi un ielika šinī krūšu zīmē urīmu un tumīmu.</div></div>
<div class="par"><div class="verse" verse="9"><div class="verse-label">9</div>Un lika tam galvā turbānu un pielika pie šī turbāna priekšējā pusē zelta plāksnīti, svētu diadēmu, kā Tas Kungs to Mozum bija pavēlējis.</div></div>
<div class="par"><div class="verse" verse="10"><div class="verse-label">10</div>Un Mozus paņēma svaidāmo eļļu un ar to svaidīja mājokli un visu, kas tanī bija, un šādi darīja to svētu.</div></div>
<div class="par"><div class="verse" verse="11"><div class="verse-label">11</div>Un viņš slacīja septiņas reizes ar eļļu altāri, un viņš svaidīja altāri un visus tā piederumus, un mazgājamo trauku, un tā kāju, lai tos iesvētītu.</div></div>
<div class="par"><div class="verse" verse="12"><div class="verse-label">12</div>Un viņš lēja svaidāmo eļļu Āronam uz galvas un svaidīja to, viņu iesvētīdams.</div></div>
<div class="par"><div class="verse" verse="13"><div class="verse-label">13</div>Un Mozus pieveda Ārona dēlus un tiem uzvilka svārkus, un apjoza tos ar jostām, uzsēja tiem paaugstas cepures, gluži kā Tas Kungs to bija Mozum pavēlējis.</div></div>
<div class="par"><div class="verse" verse="14"><div class="verse-label">14</div>Un viņš lika pievest grēku upura vērsi, un Ārons un viņa dēli uzlika savas rokas uz grēku upura vērša galvas.</div></div>
<div class="par"><div class="verse" verse="15"><div class="verse-label">15</div>Tad to nokāva, un Mozus ņēma ar savu pirkstu tā asinis un lika tās visapkārt uz altāra ragiem, un tā viņš šķīstīja altāri; bet pārējās asinis viņš izlēja uz altāra grīdas un tā darīja to svētu, lai pie tā varētu izdarīt salīdzināšanu.</div></div>
<div class="par"><div class="verse" verse="16"><div class="verse-label">16</div>Un viņš paņēma visus taukus, kas pie iekšām, un tos, kas pār aknām, un abas nieres un to taukus un sadedzināja uz altāra.</div></div>
<div class="par"><div class="verse" verse="17"><div class="verse-label">17</div>Bet vērsi līdz ar viņa ādu un gaļu un tā zarnu saturu viņš sadedzināja ugunī ārpus nometnes, kā Tas Kungs to Mozum bija pavēlējis.</div></div>
<div class="par"><div class="verse" verse="18"><div class="verse-label">18</div>Un tad viņš lika atvest dedzināmam upurim aunu, un Ārons un viņa dēli uzlika savas rokas uz auna galvas</div></div>
<div class="par"><div class="verse" verse="19"><div class="verse-label">19</div>un to nokāva, un Mozus tā asinis slacīja no visām pusēm pār altāri.</div></div>
<div class="par"><div class="verse" verse="20"><div class="verse-label">20</div>Un aunu viņš sadalīja gabalos; un Mozus sadedzināja tā galvu un gabalus un taukus.</div></div>
<div class="par"><div class="verse" verse="21"><div class="verse-label">21</div>Bet tā iekšas un kājas viņš mazgāja ūdenī; tad Mozus aizdedzināja visu aunu uz altāra, tas bija dedzināmais upuris par patīkamu smaržu, uguns upuris Tam Kungam, kā Tas Kungs to Mozum bija pavēlējis.</div></div>
<div class="par"><div class="verse" verse="22"><div class="verse-label">22</div>Pēc tam viņš lika atvest otru aunu, kas novēlēts iesvētīšanas upurim; un Ārons ar saviem dēliem lika savas rokas uz auna galvas</div></div>
<div class="par"><div class="verse" verse="23"><div class="verse-label">23</div>un to nokāva, un Mozus, paņēmis tā asinis, lika uz Ārona labās auss skripstiņas gala un uz viņa labās rokas īkšķa, un uz viņa labās kājas lielā pirksta.</div></div>
<div class="par"><div class="verse" verse="24"><div class="verse-label">24</div>Un tad viņš lika tuvoties Ārona dēliem, un Mozus ņēma no asinīm un tās lika uz viņu labās auss skripstiņas, uz labās rokas īkšķa un uz labās kājas lielā pirksta; tad Mozus izlēja asinis no visām pusēm pār altāri.</div></div>
<div class="par"><div class="verse" verse="25"><div class="verse-label">25</div>Un viņš ņēma taukus un asti un visus taukus, kas pie iekšām, un tos, kas pār aknām, un abas nieres un to taukus, un labo pleci,</div></div>
<div class="par"><div class="verse" verse="26"><div class="verse-label">26</div>bet no neraudzētās maizes groza, kas bija nolikts Tā Kunga priekšā, viņš ņēma vienu neraudzētās mīklas plāceni un vienu no eļļas maizes mīklas ceptu plāceni, un vienu plāno rausi, un viņš tos visus lika uz taukiem un uz labā pleča,</div></div>
<div class="par"><div class="verse" verse="27"><div class="verse-label">27</div>un viņš to visu deva Ārona rokās un viņa dēlu rokās, un tie to līgoja, šūpojot šurpu turpu kā līgojamo upuri Tam Kungam.</div></div>
<div class="par"><div class="verse" verse="28"><div class="verse-label">28</div>Pēc tam atkal Mozus tos paņēma no viņu rokām, un viņš tos gabalus aizdedzināja uz altāra par dedzināmo upuri iesvētīšanai un par patīkamu smaržu - tas ir uguns upuris Tam Kungam.</div></div>
<div class="par"><div class="verse" verse="29"><div class="verse-label">29</div>Un Mozus ņēma krūšu gabalu, un viņš to šūpoja šurpu turpu par līgojamo upuri Tā Kunga priekšā, kas ņemts no iesvētīšanas upura auna, tā bija upura dāvana Mozum, kā Tas Kungs to Mozum bija pavēlējis.</div></div>
<div class="par"><div class="verse" verse="30"><div class="verse-label">30</div>Un Mozus ņēma mazliet svaidāmās eļļas un asiņu, kas uz altāra, un viņš tās slacīja uz Āronu un viņa drēbēm, tāpat uz viņa dēliem un uz viņa dēlu drēbēm, un tā viņš iesvētīja Āronu un viņa drēbes, kā arī viņa dēlus un to drēbes līdz ar viņu.</div></div>
<div class="par"><div class="verse" verse="31"><div class="verse-label">31</div>Un Mozus sacīja Āronam un viņa dēliem: "Vāriet gaļu Saiešanas telts vārtos un ēdiet to turpat līdz ar maizi, kas ir iesvētīšanas upura grozā, kā tas man ir pavēlēts ar vārdiem: Āronam un viņa dēliem būs to ēst!</div></div>
<div class="par"><div class="verse" verse="32"><div class="verse-label">32</div>Bet gaļas un maizes pārpalikums ir sadedzināms ugunī.</div></div>
<div class="par"><div class="verse" verse="33"><div class="verse-label">33</div>Jūs nedrīkstat arī aiziet no Saiešanas telts durvīm septiņas dienas līdz tai dienai, kad piepildīsies jūsu iesvētīšanas upura dienas, jo septiņas dienas ilgs jūsu iecelšana amatā.</div></div>
<div class="par"><div class="verse" verse="34"><div class="verse-label">34</div>Tā, kā tas tika izdarīts šodien, tā to darīt ir pavēlējis Tas Kungs, lai jūs topat salīdzināti.</div></div>
<div class="par"><div class="verse" verse="35"><div class="verse-label">35</div>Jums jāpaliek Saiešanas telts durvju priekšā dienu un nakti, septiņas dienas; un jums jāsargā Tā Kunga pavēles, lai jūs nemirtu, jo tā tas man ir pavēlēts."</div></div>
<div class="par"><div class="verse" verse="36"><div class="verse-label">36</div>Un Ārons un viņa dēli darīja visas lietas tā, kā Tas Kungs caur Mozu bija pavēlējis.</div></div>
    </body>
</html>
