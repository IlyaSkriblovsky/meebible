
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ījabs atvēra savu muti un nolādēja dienu, kad viņš bija dzimis.</div></div>
<div class="par"><div class="verse" verse="2"><div class="verse-label">2</div>Un Ījabs izsaucās un sacīja:</div></div>
<div class="par"><div class="verse" verse="3"><div class="verse-label">3</div>"Lai izgaist diena, kurā es piedzimu, un nakts, kas vēstīja: saņemtais ir zēns!</div></div>
<div class="par"><div class="verse" verse="4"><div class="verse-label">4</div>Šī diena lai top tumsa! Pēc tās no augšienes lai netaujātu Dievs, un dienas spožums lai tai nespīd pāri!</div></div>
<div class="par"><div class="verse" verse="5"><div class="verse-label">5</div>Bet tumsa un nāves ēnas lai prasa to atpakaļ kā savējo. Padebešu tumsa lai klājas pār to, un dienas gaismas satumsums lai padara to baismīgu!</div></div>
<div class="par"><div class="verse" verse="6"><div class="verse-label">6</div>Tā nakts lai kļūst par tumsas laupījumu! Lai tā nekad netiek ieslēgta gada dienās, un lai tā neiekļūst mēnešu skaitā!</div></div>
<div class="par"><div class="verse" verse="7"><div class="verse-label">7</div>Tiešām, šī nakts lai paliek neauglīga, tanī lai neizpaužas prieks!</div></div>
<div class="par"><div class="verse" verse="8"><div class="verse-label">8</div>Tie, kas nolād dienu, lai to nolād, tie, kas prot un spēj sakaitināt pat leviatānu!</div></div>
<div class="par"><div class="verse" verse="9"><div class="verse-label">9</div>Tumšas lai paliek tās rītausmas zvaigznes: lai tā gaida uz gaismu, bet gaisma lai neparādās, un lai tā nekad neierauga rītausmas smaidu,</div></div>
<div class="par"><div class="verse" verse="10"><div class="verse-label">10</div>jo tā nebija aizslēgusi manas mātes klēpi, un līdz ar to bija palikušas nenoslēptas arī bēdas manu acu skatienam.</div></div>
<div class="par"><div class="verse" verse="11"><div class="verse-label">11</div>Kādēļ es neesmu nomiris mātes miesās vai gājis bojā, kad es iznācu no mātes klēpja?</div></div>
<div class="par"><div class="verse" verse="12"><div class="verse-label">12</div>Kādēļ mans tēvs mani ņēma uz saviem ceļiem, un kādēļ es esmu likts pie mātes krūtīm, lai zīstu?</div></div>
<div class="par"><div class="verse" verse="13"><div class="verse-label">13</div>Jo tad jau es būtu apgūlies kapa tumsā, es snaustu, es būtu jau iemidzis, man būtu atpūta</div></div>
<div class="par"><div class="verse" verse="14"><div class="verse-label">14</div>kopā ar ķēniņiem un zemes varenajiem - tiem, kas sev par nāves mitekli ir cēluši diženas dusas vietas,</div></div>
<div class="par"><div class="verse" verse="15"><div class="verse-label">15</div>vai kopā ar lieliem kungiem, kuriem bija zelts un kas savus namus pildīja pilnus ar sudrabu;</div></div>
<div class="par"><div class="verse" verse="16"><div class="verse-label">16</div>vai atkal līdzīgi nelaikā dzimušam bērnam manis vairs nebūtu, vai es būtu izzudis kā zīdainītis, kas gaismas neredzējis.</div></div>
<div class="par"><div class="verse" verse="17"><div class="verse-label">17</div>Tur pat bezdievīgie ir mitējušies trakot savās dusmās, un tur atdusa tiem, kuru spēki ir galā,</div></div>
<div class="par"><div class="verse" verse="18"><div class="verse-label">18</div>tur apcietinātie gūstekņi visi kopā atrod mieru, tie nedzird darba uzrauga balsi.</div></div>
<div class="par"><div class="verse" verse="19"><div class="verse-label">19</div>Tur mazs un liels ir tas pats, un kalps no sava kunga top brīvs.</div></div>
<div class="par"><div class="verse" verse="20"><div class="verse-label">20</div>Bet kāpēc gan iekšēja smaguma nospiestam ir dota gaisma un tam, kas sarūgtināts dvēselē, dzīvība?</div></div>
<div class="par"><div class="verse" verse="21"><div class="verse-label">21</div>Tiem, kas ilgodamies gaida nāvi, un tās nav? Tiem, kas rok pēc tās vairāk nekā pēc apslēptas mantas?</div></div>
<div class="par"><div class="verse" verse="22"><div class="verse-label">22</div>Tiem, kas priecātos par kapa akmeņu kopu, kas gavilētu, ja būtu atraduši savu kapa vietu?</div></div>
<div class="par"><div class="verse" verse="23"><div class="verse-label">23</div>Kāpēc Viņš to nedod tam stiprajam vīram, kam viņa ceļš ir naktī apslēpts un kam Dievs izeju ir noslēdzis?</div></div>
<div class="par"><div class="verse" verse="24"><div class="verse-label">24</div>Jo, iekāms es vēl savu maizīti ēdu, jau atskan manas nopūtas, un manas vaimanas plūst kā ūdens.</div></div>
<div class="par"><div class="verse" verse="25"><div class="verse-label">25</div>Šausmas, kuras es bijos, ir mani aizsniegušas, tas, no kā es vairījos, ir mani sagrābis;</div></div>
<div class="par"><div class="verse" verse="26"><div class="verse-label">26</div>un nu man nav miera, man trūkst elpas, un es nedabūju atpūsties, un bēdas nāk uz bēdām."</div></div>
    </body>
</html>
