
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad temanietis Ēlifass atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Vai ņemsi ļaunā, ja tev kādu vārdu teiksim? Bet kas gan spētu klusu ciest?</div></div>
<div class="par"><div class="verse" verse="3"><div class="verse-label">3</div>Redzi, tu esi daudzus uzmudinājis, nogurušo rokas stiprinājis.</div></div>
<div class="par"><div class="verse" verse="4"><div class="verse-label">4</div>Tavs padoms lika uzcelties pakritušam, tu pats iedvesi slābani kļuvušiem ceļiem spēku.</div></div>
<div class="par"><div class="verse" verse="5"><div class="verse-label">5</div>Bet tagad, kad tev pašam tas ir uznācis, tad tu esi nokāris galvu, kad tevi pašu tas skar, tad tu esi iztrūcinājies!</div></div>
<div class="par"><div class="verse" verse="6"><div class="verse-label">6</div>Vai tava Dieva bijāšana nav arī tava cerība? Un tava dzīves ceļa nevainība - tava paļāvība?</div></div>
<div class="par"><div class="verse" verse="7"><div class="verse-label">7</div>Lūdzams apdomā, kas tad, nevainīgs būdams, ir aizgājis bojā? Un no kura laika ir tikuši iznīcināti taisnie?</div></div>
<div class="par"><div class="verse" verse="8"><div class="verse-label">8</div>Tik tālu, cik es redzu, tie, kas nelaimei vagu dzinuši un kas varas darbus sējuši, tie tos dabūjuši arī pļaut.</div></div>
<div class="par"><div class="verse" verse="9"><div class="verse-label">9</div>Proti, tie iet jau bojā no Dieva dvašas vien, un no Viņa bardzības gara tie iznīkst.</div></div>
<div class="par"><div class="verse" verse="10"><div class="verse-label">10</div>Lauvas rūkoņa, vecā lauvas balss ir apklususi, un ir izlūzuši jauno lauvu zobi,</div></div>
<div class="par"><div class="verse" verse="11"><div class="verse-label">11</div>bet, ja vecajam lauvam pietrūkst laupījuma, tad tas nobeidzas, un lauvas mātes mazuļiem jāizklīst.</div></div>
<div class="par"><div class="verse" verse="12"><div class="verse-label">12</div>Bet pie manis slepeni piezagās vārds, un manas ausis no tā uztvēra tikai čukstus</div></div>
<div class="par"><div class="verse" verse="13"><div class="verse-label">13</div>kopā ar nakts parādību ierosinātājām domām laikā, kad miegs pakļauj cilvēkus savai varai;</div></div>
<div class="par"><div class="verse" verse="14"><div class="verse-label">14</div>tad mani sagrāba bailes un šaušalas un iztrūcināja visus manus kaulus,</div></div>
<div class="par"><div class="verse" verse="15"><div class="verse-label">15</div>kāds gars gāja man garām, un visi mani galvas mati sacēlās stāvus!</div></div>
<div class="par"><div class="verse" verse="16"><div class="verse-label">16</div>Bet tad tur stāvēja kāda parādība manu acu priekšā, bet es to nepazinu sejā; tā palika bez kustībām stāvot, bet balsi es dzirdēju čukstam:</div></div>
<div class="par"><div class="verse" verse="17"><div class="verse-label">17</div>vai cilvēks var būt taisns Dieva priekšā un mirstīgais šķīsts sava Radītāja priekšā?</div></div>
<div class="par"><div class="verse" verse="18"><div class="verse-label">18</div>Redzi, Viņš pat Saviem kalpiem neuzticas, un Saviem eņģeļiem Viņš pierāda vainu -</div></div>
<div class="par"><div class="verse" verse="19"><div class="verse-label">19</div>cik vēl vairāk tiem, kas mīt mālu graustā, kas no pašiem pamatiem ir veidojums no pīšļiem, kas ātrāk par kodi tiek sadragāti?</div></div>
<div class="par"><div class="verse" verse="20"><div class="verse-label">20</div>Visu laiku no rīta līdz vakaram tie top dauzīti un drupināti, un, neviena nepamanīti, tie pazūd uz visiem laikiem.</div></div>
<div class="par"><div class="verse" verse="21"><div class="verse-label">21</div>Vai tā nav? Tik tiešām ir tā: ja viņu telts atbalsta mietu un virvi izrauj, tad viņi mirst, paši nezinādami, kā.</div></div>
    </body>
</html>
