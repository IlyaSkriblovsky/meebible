
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī laikā zemes ceturtās daļas valdnieks Hērods dzirdēja par Jēzu</div></div>
<div class="par"><div class="verse" verse="2"><div class="verse-label">2</div>un sacīja saviem kalpiem: "Šis ir Jānis Kristītājs, viņš ir augšāmcēlies no miroņiem, tādēļ viņš spēj tos brīnumus darīt."</div></div>
<div class="par"><div class="verse" verse="3"><div class="verse-label">3</div>Jo Hērods bija Jāni saņēmis, viņu sējis un ielicis cietumā Hērodijas, sava brāļa Filipa sievas, dēļ,</div></div>
<div class="par"><div class="verse" verse="4"><div class="verse-label">4</div>jo Jānis sacīja viņam: "Tas tev nepieklājas, ka viņa ir pie tevis."</div></div>
<div class="par"><div class="verse" verse="5"><div class="verse-label">5</div>Un viņš to gribēja nokaut, tik baidījās no ļaudīm, jo tie viņu turēja par pravieti.</div></div>
<div class="par"><div class="verse" verse="6"><div class="verse-label">6</div>Kad Hērodam bija dzimšanas diena, Hērodijas meita dejoja viņu priekšā, un tā Hērodam patika.</div></div>
<div class="par"><div class="verse" verse="7"><div class="verse-label">7</div>Tāpēc tas zvērēdams viņai solīja, viņš došot visu, ko tā lūgšot.</div></div>
<div class="par"><div class="verse" verse="8"><div class="verse-label">8</div>Un viņa, savas mātes pamācīta, sacīja: "Dod man šeit bļodā Jāņa Kristītāja galvu."</div></div>
<div class="par"><div class="verse" verse="9"><div class="verse-label">9</div>Tad ķēniņš noskuma; bet zvēresta un viesu dēļ, kas līdz ar viņu pie galda sēdēja, viņš pavēlēja to dot.</div></div>
<div class="par"><div class="verse" verse="10"><div class="verse-label">10</div>Un viņš sūtīja uz cietumu un lika Jānim nocirst galvu.</div></div>
<div class="par"><div class="verse" verse="11"><div class="verse-label">11</div>Un viņa galvu atnesa bļodā un deva meitenei; un tā to nesa savai mātei.</div></div>
<div class="par"><div class="verse" verse="12"><div class="verse-label">12</div>Un viņa mācekļi atnāca, paņēma viņa miesas un apglabāja to; tad tie aizgāja un pasludināja to Jēzum.</div></div>
<div class="par"><div class="verse" verse="13"><div class="verse-label">13</div>Un Jēzus, to dzirdēdams, aizbrauca laivā no turienes uz kādu attālu tukšu vietu, un ļaudis, to izdzirduši, gāja kājām no pilsētām Viņam pakaļ.</div></div>
<div class="par"><div class="verse" verse="14"><div class="verse-label">14</div>Un Jēzus izgājis redzēja daudz ļaužu, un Viņam sirds iežēlojās par tiem, un Viņš dziedināja viņu neveselos.</div></div>
<div class="par"><div class="verse" verse="15"><div class="verse-label">15</div>Bet, kad vakars metās, Viņa mācekļi piegāja pie Viņa un sacīja: "Šī vieta ir tuksnesis, un laiks jau vēls; atlaid ļaudis, lai tie aiziet miestos un pērk sev ko ēšanai."</div></div>
<div class="par"><div class="verse" verse="16"><div class="verse-label">16</div>Bet Jēzus tiem sacīja: "Tiem nav jāiet projām; dodiet jūs tiem ēst!"</div></div>
<div class="par"><div class="verse" verse="17"><div class="verse-label">17</div>Bet tie Viņam sacīja: "Mums šeit nav nekā vairāk kā piecas maizes un divi zivis."</div></div>
<div class="par"><div class="verse" verse="18"><div class="verse-label">18</div>Un Viņš sacīja: "Nesiet Man tās šurp!"</div></div>
<div class="par"><div class="verse" verse="19"><div class="verse-label">19</div>Un ļaudīm Viņš pavēlēja nosēsties zālē, ņēma tās piecas maizes un divi zivis, pacēla Savas acis uz debesīm, pateicās, pārlauza un deva tās maizes mācekļiem un mācekļi ļaudīm.</div></div>
<div class="par"><div class="verse" verse="20"><div class="verse-label">20</div>Un visi ēda un paēda un salasīja no atlikušām druskām pilnus divpadsmit grozus.</div></div>
<div class="par"><div class="verse" verse="21"><div class="verse-label">21</div>Un to, kas ēduši, bija ap pieci tūkstoši, neskaitot sievas un bērnus.</div></div>
<div class="par"><div class="verse" verse="22"><div class="verse-label">22</div>Un Jēzus tūdaļ lika Saviem mācekļiem kāpt laivā un pārcelties uz otru malu, tiekāms Viņš atlaidīs ļaudis.</div></div>
<div class="par"><div class="verse" verse="23"><div class="verse-label">23</div>Un, ļaudis atlaidis, Viņš savrup uzkāpa kalnā Dievu lūgt. Un, kad vakars metās, Viņš tur palika viens pats.</div></div>
<div class="par"><div class="verse" verse="24"><div class="verse-label">24</div>Bet laiva bija jau jūras vidū; viļņi to mētāja, jo pūta pretvējš.</div></div>
<div class="par"><div class="verse" verse="25"><div class="verse-label">25</div>Bet gaiļos Jēzus nāca pie tiem, pa jūras virsu staigādams.</div></div>
<div class="par"><div class="verse" verse="26"><div class="verse-label">26</div>Un, kad mācekļi Viņu redzēja pa jūras virsu staigājam, tie izbijās un sacīja: "Tas ir spoks." Un tie brēca aiz bailēm.</div></div>
<div class="par"><div class="verse" verse="27"><div class="verse-label">27</div>Bet Jēzus tūdaļ tos uzrunāja un sacīja: "Turiet drošu prātu, Es tas esmu! Nebīstieties!"</div></div>
<div class="par"><div class="verse" verse="28"><div class="verse-label">28</div>Un Pēteris Viņam atbildēja un sacīja: "Kungs, ja Tu tas esi, tad liec man nākt pie Tevis pa ūdens virsu."</div></div>
<div class="par"><div class="verse" verse="29"><div class="verse-label">29</div>Un Viņš sacīja: "Nāc!" Un Pēteris izkāpa no laivas, gāja pa ūdens virsu un nāca pie Jēzus.</div></div>
<div class="par"><div class="verse" verse="30"><div class="verse-label">30</div>Bet, lielu vētru redzēdams, viņš izbijās un sāka grimt, viņš brēca un sacīja: "Kungs, palīdzi man!"</div></div>
<div class="par"><div class="verse" verse="31"><div class="verse-label">31</div>Un, tūdaļ roku izstiepis, Jēzus viņu satvēra un viņam sacīja: "Mazticīgais, kādēļ tu šaubījies?"</div></div>
<div class="par"><div class="verse" verse="32"><div class="verse-label">32</div>Un, kad tie iekāpa laivā, vējš nostājās.</div></div>
<div class="par"><div class="verse" verse="33"><div class="verse-label">33</div>Un tie, kas bija laivā, metās Viņa priekšā ceļos un sacīja: "Patiesi Tu esi Dieva Dēls."</div></div>
<div class="par"><div class="verse" verse="34"><div class="verse-label">34</div>Un viņi pārcēlās uz otru malu un nāca Ģenecaretes zemē.</div></div>
<div class="par"><div class="verse" verse="35"><div class="verse-label">35</div>Un, kad turienes ļaudis Viņu pazina, tie izsūtīja ziņu pa visu apgabalu, un tie atnesa pie Viņa visus neveselos</div></div>
<div class="par"><div class="verse" verse="36"><div class="verse-label">36</div>un Viņu lūdza, ka tie drīkstētu tikai aizskart Viņa drēbju vīli; un, kas to aizskāra, kļuva vesels.</div></div>
    </body>
</html>
