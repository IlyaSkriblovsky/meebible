
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad šie trīs vīri mitējās atbildēt Ījabam jautājumā par to, ka viņš pats atzina sevi par taisnu,</div></div>
<div class="par"><div class="verse" verse="2"><div class="verse-label">2</div>tad iedegās Ēlihus, Barahēla dēla, no Būzas, dusmas pret Ījabu, jo viņš pats bija no ievērojamās Rāma cilts. Viņa dusmu iemesls bija tas, ka Ījabs bija apgalvojis sevi Dieva priekšā taisnu esam, jā, pat taisnīgāku par Dievu;</div></div>
<div class="par"><div class="verse" verse="3"><div class="verse-label">3</div>un arī pret Ījaba trim draugiem viņš savai dusmu kvēlei bija ļāvis vaļu, tāpēc ka tie nebija atraduši pareizo atbildi, lai Ījabu pierādītu par vainīgu un tomēr viņu par tādu bija atzinuši.</div></div>
<div class="par"><div class="verse" verse="4"><div class="verse-label">4</div>Ēlihus tomēr bija nogaidījis, lai runātu ar Ījabu, jo tie bija gados vecāki nekā viņš.</div></div>
<div class="par"><div class="verse" verse="5"><div class="verse-label">5</div>Taču, kad Ēlihus redzēja, ka šo triju vīru mutēs nav atbildes, tad viņš iekaisa savās dusmās.</div></div>
<div class="par"><div class="verse" verse="6"><div class="verse-label">6</div>Un tad atbildēja Ēlihus, Barahēla dēls, no Būzas, un sacīja: "Es esmu gados jauns, bet jūs esat sirmgalvji, tāpēc es sevī sadugu un baidījos jums izteikt savas atziņas.</div></div>
<div class="par"><div class="verse" verse="7"><div class="verse-label">7</div>Es domāju: lai runā lielie mūža gadi, - jo tie, kam ir liels vecums, ir gudrības zinātāji!</div></div>
<div class="par"><div class="verse" verse="8"><div class="verse-label">8</div>Bet īstenībā tas ir tikai gars cilvēkā, tā ir tikai Visuvarenā elpa, kas viņiem piešķir atziņas un ieskatus.</div></div>
<div class="par"><div class="verse" verse="9"><div class="verse-label">9</div>Ne vienmēr tie, kam daudz gadu, ir apveltīti ar gudrību, ne jau vecie vien zina, kas ir tiesa un taisnība.</div></div>
<div class="par"><div class="verse" verse="10"><div class="verse-label">10</div>Tādēļ es nospriedu: veltījiet man uzmanību, jo arī es gribu ar jums dalīties savās zināšanās.</div></div>
<div class="par"><div class="verse" verse="11"><div class="verse-label">11</div>Redziet, es nogaidīju, kamēr jūs runājāt, es centos saklausīt jūsu runās saprātīgu domu gaitu, kamēr jūs atradīsit savam nolūkam piemērotus vārdus,</div></div>
<div class="par"><div class="verse" verse="12"><div class="verse-label">12</div>es tiešām uzmanīgi piegriezu jums visu savu vērību, bet, redziet, neviens neapgāza Ījabu, neviens savās runās nedeva viņam īsto atbildi.</div></div>
<div class="par"><div class="verse" verse="13"><div class="verse-label">13</div>Tādēļ jums nav jāsaka: mēs atradām viņā īstu gudrību. Vienīgi Dievs viņu var pārliecināt, bet ne cilvēks!</div></div>
<div class="par"><div class="verse" verse="14"><div class="verse-label">14</div>Pret mani vēl viņš savus vārdus nav vērsis, un es neuzstāšos pret viņu ar jūsu izteicieniem.</div></div>
<div class="par"><div class="verse" verse="15"><div class="verse-label">15</div>Apmulsuši viņi stāv klusu, viņi neatbild nekā, viņiem pietrūcis vārdu!</div></div>
<div class="par"><div class="verse" verse="16"><div class="verse-label">16</div>Vai lai es vēl gaidu, tāpēc ka viņi vairs nerunā, ka viņi ir apstājušies un neatbild nekā?</div></div>
<div class="par"><div class="verse" verse="17"><div class="verse-label">17</div>Nē, arī es gribu piebilst savu daļu atbildot; arī es gribu parādīt savas zināšanas,</div></div>
<div class="par"><div class="verse" verse="18"><div class="verse-label">18</div>jo es sajūtu sevī vārdu pārpilnību, gars manā iekšējā pasaulē žņaudz mani un mudina mani runāt.</div></div>
<div class="par"><div class="verse" verse="19"><div class="verse-label">19</div>Redzi, manas krūtis ir kā jauns vīns, kas vēl nav ticis atvērts: tās draud pārplīst kā jauni ādas trauki.</div></div>
<div class="par"><div class="verse" verse="20"><div class="verse-label">20</div>Runāt man gribas, lai sev gūtu atveldzi, es atvēršu savas lūpas un atbildēšu.</div></div>
<div class="par"><div class="verse" verse="21"><div class="verse-label">21</div>Es neuzlūkošu cilvēka vaigu, es nenostāšos nevienā pusē, un es nerunāšu nevienam pa prātam,</div></div>
<div class="par"><div class="verse" verse="22"><div class="verse-label">22</div>jo es jau nemaz neprotu ar savām runām izpatikt un glaimot, lai mans Radītājs par mazu brīdi mani neaizrautu projām no šejienes.</div></div>
    </body>
</html>
