
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Saki Ēleāzaram, priestera Ārona dēlam, lai viņš liek pacelt ogļu traukus no deguma vietas un uguni izkliedē, jo tie ir svēti trauki.</div></div>
<div class="par"><div class="verse" verse="3"><div class="verse-label">3</div>Un šos ogļu traukus no tiem cilvēkiem, kas paši bija apgrēkojušies pret savu dvēseli, lai izkaļ skārda plāksnēs un lai ar tām pārvelk altāri, jo tie bija savā reizē atnesti Tā Kunga priekšā un tie tika svētīti,- lai tie ir par zīmi Israēla bērniem."</div></div>
<div class="par"><div class="verse" verse="4"><div class="verse-label">4</div>Tad priesteris Ēleāzars ņēma vara ogļu traukus, ko sadegušie bija atnesuši, un izkala plāksnēs, lai ar tām apklātu altāri.</div></div>
<div class="par"><div class="verse" verse="5"><div class="verse-label">5</div>Tā bija piemiņas liecība bērniem, lai nepielaistu nevienu svešu cilvēku, kas nav no Ārona pēcnācējiem, upurēt kvēpināmo upuri Tā Kunga priekšā, lai nenotiktu tā, kā Koraham un tā pulkam notika, tieši kā Tas Kungs tam caur Mozu bija sacījis.</div></div>
<div class="par"><div class="verse" verse="6"><div class="verse-label">6</div>Bet nākamajā dienā visa Israēla bērnu draudze kurnēja pret Mozu un Āronu, sacīdami: "Jūs esat likuši iet bojā Tā Kunga tautai!"</div></div>
<div class="par"><div class="verse" verse="7"><div class="verse-label">7</div>Un, kad draudze sapulcējās pret Mozu un Āronu, tad tie pagriezās pret Saiešanas telti, un redzi, mākonis to apklāja, un Tā Kunga godība atklājās.</div></div>
<div class="par"><div class="verse" verse="8"><div class="verse-label">8</div>Tad Mozus un Ārons nogāja Saiešanas telts priekšā,</div></div>
<div class="par"><div class="verse" verse="9"><div class="verse-label">9</div>un Tas Kungs runāja uz Mozu:</div></div>
<div class="par"><div class="verse" verse="10"><div class="verse-label">10</div>"Pavirzies nost no šīs draudzes, jo Es gribu tos acumirklī aprīt!" Tad tie krita uz sava vaiga.</div></div>
<div class="par"><div class="verse" verse="11"><div class="verse-label">11</div>Un Mozus sacīja Āronam: "Ņem kvēpināmo trauku un iededz tanī no altāra uguni, un tam pāri uzliec kvēpināmās zāles, un ej steigšus draudzes vidū, lai tās labad salīdzinātos, jo bardzība no Tā Kunga ir izgājusi un sods ir iesācies!"</div></div>
<div class="par"><div class="verse" verse="12"><div class="verse-label">12</div>Un Ārons to ņēma, kā Mozus viņam bija sacījis, un skrēja draudzes vidū, bet, redzi, sods jau bija tautā iesācies. Un viņš uzlika kvēpināmās zāles un salīdzināja tautu.</div></div>
<div class="par"><div class="verse" verse="13"><div class="verse-label">13</div>Un viņš stāvēja starp mirušiem un dzīviem; tad miršana mitējās.</div></div>
<div class="par"><div class="verse" verse="14"><div class="verse-label">14</div>Bet mirušo, kas mira šinī sērgā, bija četrpadsmit tūkstoši septiņi simti bez tiem, kas Koraha dēļ bija miruši.</div></div>
<div class="par"><div class="verse" verse="15"><div class="verse-label">15</div>Un Ārons atgriezās pie Mozus Saiešanas telts durvīs, bet miršana izbeidzās.</div></div>
<div class="par"><div class="verse" verse="16"><div class="verse-label">16</div>Un Tas Kungs runāja uz Mozu:</div></div>
<div class="par"><div class="verse" verse="17"><div class="verse-label">17</div>"Saki Israēla bērniem un ņem no viņiem no katra tēva nama vienu zizli, tātad no visiem tēvu namu vecākajiem kopā divpadsmit zižļus, un raksti ikkatra vārdu uz viņa zižļa,</div></div>
<div class="par"><div class="verse" verse="18"><div class="verse-label">18</div>bet Ārona vārdu raksti uz Levija cilts zižļa, jo, raugoties pēc cilts galveniem, tā ir viena cilts.</div></div>
<div class="par"><div class="verse" verse="19"><div class="verse-label">19</div>Un novieto tos Saiešanas teltī liecības priekšā, tur, kur Es mēdzu jums atklāties.</div></div>
<div class="par"><div class="verse" verse="20"><div class="verse-label">20</div>Un tad lai notiek tā: kuru Es Sev izvēlēšu, tā vīra zizlis zaļos, un Es klusināšu Israēla bērnu žēlošanos Manā priekšā, ar ko tie pastāvīgi vēršas pret jums."</div></div>
<div class="par"><div class="verse" verse="21"><div class="verse-label">21</div>Kad Mozus to sacīja Israēla bērniem, tad visi viņu vecākie deva tam pa zizlim, no katra tēva nama vecākais deva vienu zizli, pavisam divpadsmit zižļus, un to vidū bija arī Ārona zizlis.</div></div>
<div class="par"><div class="verse" verse="22"><div class="verse-label">22</div>Un Mozus nolika zižļus Liecības teltī Tā Kunga priekšā.</div></div>
<div class="par"><div class="verse" verse="23"><div class="verse-label">23</div>Un nākamā dienā, kad Mozus iegāja Liecības teltī, tad redzi, Ārona zizlis, no Levija nama, zaļoja, un ziedi bija izplaukuši un nesa mandeles.</div></div>
<div class="par"><div class="verse" verse="24"><div class="verse-label">24</div>Un Mozus visus zižļus, kas bija novietoti Tā Kunga priekšā, iznesa ārā Israēla bērniem, un tie visi to redzēja, un ikviens ņēma savu zizli.</div></div>
<div class="par"><div class="verse" verse="25"><div class="verse-label">25</div>Tad Tas Kungs sacīja Mozum: "Nes atpakaļ Ārona zizli Liecības mājoklī bauslības plākšņu priekšā; to paglabā par zīmi stūrgalvīgiem pēctečiem; tā tev šo kurnēšanu pret Mani būs apklusināt, ka viņiem nav jāmirst."</div></div>
<div class="par"><div class="verse" verse="26"><div class="verse-label">26</div>Un Mozus tā darīja, kā Tas Kungs viņam to bija pavēlējis; tā viņš darīja.</div></div>
<div class="par"><div class="verse" verse="27"><div class="verse-label">27</div>Tad Israēla bērni sacīja Mozum, teikdami: "Redzi, mēs nonīkstam, mēs ejam bojā, mēs visi ejam bojā!</div></div>
<div class="par"><div class="verse" verse="28"><div class="verse-label">28</div>Ikvienam, kas tuvojas Tā Kunga mājoklim, tam jāmirst! Vai tad mums patiesi nolemts iet bojā?"</div></div>
    </body>
</html>
