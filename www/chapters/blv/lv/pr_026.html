
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kā sniegs neder vasarai un lietus ražas novākšanas laikam, tā nepiederas gods ģeķim.</div></div>
<div class="par"><div class="verse" verse="2"><div class="verse-label">2</div>Kā aizlaižas bez kādām pēdām putns, kā pāri aizspurdz bezdelīga, tā izskan nepelnīti lāsti, tie nepiepildās.</div></div>
<div class="par"><div class="verse" verse="3"><div class="verse-label">3</div>Zirgam pātaga, ēzelim iemaukti un nejēgas mugurai rīkste.</div></div>
<div class="par"><div class="verse" verse="4"><div class="verse-label">4</div>Neatbildi nejēgam pēc viņa nezināšanas, lai tu nekļūtu līdzīgs viņam,</div></div>
<div class="par"><div class="verse" verse="5"><div class="verse-label">5</div>bet atbildi nejēgam pēc viņa nezināšanas, lai viņš neiedomātos sevi gudru esam.</div></div>
<div class="par"><div class="verse" verse="6"><div class="verse-label">6</div>Darbu uzticēt neprašas rokām ir tāpat, kā kad sev nocērt kājas un pārdzīvo lielas briesmas.</div></div>
<div class="par"><div class="verse" verse="7"><div class="verse-label">7</div>Kā klibam nevarīgas kājas, tā ģeķa mutē gudrības vārdi.</div></div>
<div class="par"><div class="verse" verse="8"><div class="verse-label">8</div>Kas izrāda godu nejēgam, ir līdzīgs tādam, kas lingā liek prom sviešanai dārgakmeni.</div></div>
<div class="par"><div class="verse" verse="9"><div class="verse-label">9</div>Kā ērkšķu zars, kas nonācis piedzēruša rokā, tāds ir gudrs izteiciens neprāša mutē.</div></div>
<div class="par"><div class="verse" verse="10"><div class="verse-label">10</div>Labs pratējs izveido lietu pareizi, bet, kas darbā pieņem nepratēju, tam tas tiek sabojāts.</div></div>
<div class="par"><div class="verse" verse="11"><div class="verse-label">11</div>Kā suns atkal apēd izvemto, tā rīkojas arī nejēga, bez mitas atkārtodams to pašu muļķību.</div></div>
<div class="par"><div class="verse" verse="12"><div class="verse-label">12</div>Ja tu redzi vīru, kas pats sev šķiet visai gudrs esam, tad vairāk var sagaidīt no neprašas nekā no tāda.</div></div>
<div class="par"><div class="verse" verse="13"><div class="verse-label">13</div>Sliņķis saka:"Jauns lauva staigā pa ceļu, un pieaudzis lauva pa pilsētas ielām."</div></div>
<div class="par"><div class="verse" verse="14"><div class="verse-label">14</div>Sliņķis grozās pa gultu kā durvis kabēs.</div></div>
<div class="par"><div class="verse" verse="15"><div class="verse-label">15</div>Sliņķis ielaiž savu roku podā un sajūt kā lielu grūtumu piecelt to atkal pie mutes.</div></div>
<div class="par"><div class="verse" verse="16"><div class="verse-label">16</div>Sliņķis iedomājas sevi gudrāku esam par septiņiem, kas dzīves ziņu māca citiem.</div></div>
<div class="par"><div class="verse" verse="17"><div class="verse-label">17</div>Kas iziet citu priekšā un iejaucas svešās nesaskaņās, ir kā tāds, kas suni plēš aiz ausīm.</div></div>
<div class="par"><div class="verse" verse="18"><div class="verse-label">18</div>Kā neprātis šauj ar loku un šautrām un kādu arī nogalina,</div></div>
<div class="par"><div class="verse" verse="19"><div class="verse-label">19</div>tā dara arī cilvēks, kas savu tuvāko pievīlis, saka:"Es tikai pajokoju."</div></div>
<div class="par"><div class="verse" verse="20"><div class="verse-label">20</div>Kad malkas vairs nav, tad uguns izdziest, un, kad aprunātājs prom, tad nesaskaņas izbeidzas pašas no sevis.</div></div>
<div class="par"><div class="verse" verse="21"><div class="verse-label">21</div>Kā ogles rada karstumu un malka liek uzliesmot ugunij, tā nesaticīgs cilvēks izraisa nesaskaņas un rāšanos.</div></div>
<div class="par"><div class="verse" verse="22"><div class="verse-label">22</div>Lišķa vārdi ir kā saldi kumosi, un tie iet visai pie sirds.</div></div>
<div class="par"><div class="verse" verse="23"><div class="verse-label">23</div>Draudzībā kvēlojošas lūpas un ļauna sirds ir kā lauskas gabaliņš, kas pārklāts ar sudraba putu krāsu.</div></div>
<div class="par"><div class="verse" verse="24"><div class="verse-label">24</div>Gan ienaidnieks cenšas izlikties tev ar muti draugs, tad tomēr sirdī viņam apslēpts ir viltus.</div></div>
<div class="par"><div class="verse" verse="25"><div class="verse-label">25</div>Kad viņš mīlīgus vārdus runā, tad netici viņam, jo septiņas negantības mīt viņa sirdī.</div></div>
<div class="par"><div class="verse" verse="26"><div class="verse-label">26</div>Lai gan ienaidu aizsedz ar viltu, tad taču viņa ļaunprātība draudzes priekšā drīz vien atklāsies.</div></div>
<div class="par"><div class="verse" verse="27"><div class="verse-label">27</div>Kas bedri rok, tas pats tajā iekrīt, un, kas veļ kalnup akmeni, tam tas atpakaļiski uzvelsies virsū.</div></div>
<div class="par"><div class="verse" verse="28"><div class="verse-label">28</div>Viltus mēle ienīst to, kam pati dzēlusi, un liekulīga mute ir par iemeslu pazudināšanai.</div></div>
    </body>
</html>
