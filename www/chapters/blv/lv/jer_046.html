
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir Tā Kunga vārds, kas nāca pār pravieti Jeremiju par citām tautām.</div></div>
<div class="par"><div class="verse" verse="2"><div class="verse-label">2</div>Par Ēģipti, par Ēģiptes ķēniņa faraona Neho karaspēku, kas stāvēja pie Perat-upes pie Karhemišas un ko Bābeles ķēniņš Nebukadnēcars sakāva Jūdas ķēniņa Jojakīma, Josijas dēla, ceturtajā valdīšanas gadā:</div></div>
<div class="par"><div class="verse" verse="3"><div class="verse-label">3</div>"Sakārtojiet vairogus, lielos un mazos, un dodieties cīņā!</div></div>
<div class="par"><div class="verse" verse="4"><div class="verse-label">4</div>Seglojiet zirgus, jātnieki, un kāpiet tiem mugurā! Lieciet bruņucepures galvā, triniet šķēpus un apvelciet bruņas!</div></div>
<div class="par"><div class="verse" verse="5"><div class="verse-label">5</div>Kādēļ Es tos redzu bailēs atkāpjamies? Kādēļ viņu vīri ir mazticīgi un bēg bez apstājas? Briesmas visapkārt!" saka Tas Kungs.</div></div>
<div class="par"><div class="verse" verse="6"><div class="verse-label">6</div>"Ne kustīgākais, ne drošsirdīgākais neizbēgs: tie ziemeļos pie Perat-upes krastiem klupa, krita un palika uz mūžu guļam!"</div></div>
<div class="par"><div class="verse" verse="7"><div class="verse-label">7</div>Kas tā tāda, kas kā Nīla izkāpa no krastiem, tā ka tās uzplūdi viļņoja kā plašas un dziļas straumes?</div></div>
<div class="par"><div class="verse" verse="8"><div class="verse-label">8</div>Ēģipte cēlās kā Nīla, tās ūdeņi vēlās pāri krastiem kā dziļas straumes, un tā teica: "Es celšos un pārplūdināšu visu zemi, iznīcināšu pilsētas un to iedzīvotājus!"</div></div>
<div class="par"><div class="verse" verse="9"><div class="verse-label">9</div>Auļojiet šurpu, zirgi, un ripojiet projām, rati! Un vīri lai iziet kara gaitās, etiopieši un ar vairogiem izrīkotie putieši, kā arī veiklie stopu uzvilcēji un bultu raidītāji ludieši!</div></div>
<div class="par"><div class="verse" verse="10"><div class="verse-label">10</div>Šī diena ir Tā Kunga Cebaota atriebības diena, lai atmaksātu Saviem pretiniekiem. Zobens rij, līdz kamēr tas paēdis un apreibinājies ar viņu asinīm. Tam Kungam ir kaujas svētki un upuru mielasts ziemeļu zemē pie Perat-upes.</div></div>
<div class="par"><div class="verse" verse="11"><div class="verse-label">11</div>Ej un kāp Gileādā, jaunava Ēģipte, un meklē dziedināmo balzamu! Velti tu lieto dažādas zāles, tev nav vairs dziedināšanas!</div></div>
<div class="par"><div class="verse" verse="12"><div class="verse-label">12</div>Tautas dzird tavu kaunu, zeme ir tavu vaidu pilna, un neskaitāmi varoņi atdusas viens uz otra, jo tie krita abi kopā!</div></div>
<div class="par"><div class="verse" verse="13"><div class="verse-label">13</div>Šis ir tas vārds, ko Tas Kungs darīja zināmu pravietim Jeremijam, kad Bābeles ķēniņš Nebukadnēcars jau devās uzvarēt Ēģipti:</div></div>
<div class="par"><div class="verse" verse="14"><div class="verse-label">14</div>"Pasludiniet to Ēģiptē, izziņojiet to Migodalā, arī Nofā un Tahpanhesā, pavēlēdami: celies un sataisies cīņai, jo zobens jau rij visu ap tevi!</div></div>
<div class="par"><div class="verse" verse="15"><div class="verse-label">15</div>Kādēļ notriekti pie zemes tavi varoņi? Viņi neizturēja, jo Tas Kungs viņus nogāza pie zemes.</div></div>
<div class="par"><div class="verse" verse="16"><div class="verse-label">16</div>Tā Viņš nogāza daudzus, tie krita cits pār citu, saukdami: iesim atpakaļ pie savas tautas savā dzimtajā zemē, glābsimies no rijēja zobena!</div></div>
<div class="par"><div class="verse" verse="17"><div class="verse-label">17</div>Piešķiriet faraonam, Ēģiptes ķēniņam, vārdu: Trakulis, kas palaidis garām īsto brīdi!</div></div>
<div class="par"><div class="verse" verse="18"><div class="verse-label">18</div>Tik tiešām, ka Es dzīvoju, tā saka tas Ķēniņš, kura vārds ir Kungs Cebaots, kā Tabors paceļas kalnu starpā un kā Karmels pie jūras - viņš droši nāks!</div></div>
<div class="par"><div class="verse" verse="19"><div class="verse-label">19</div>Noliec sev pa rokai visus izceļošanai nepieciešamos piederumus, tu, visu iedzīvotāju kopa, tu īstā Ēģiptes meita, jo Nofa kļūst tuksnesis, to nodedzinās, tā kļūs neapdzīvota!"</div></div>
<div class="par"><div class="verse" verse="20"><div class="verse-label">20</div>Ēģipte ir brīnišķīgi skaista jauna govs, bet no ziemeļiem nāk dundurs, noteikti tas nāk.</div></div>
<div class="par"><div class="verse" verse="21"><div class="verse-label">21</div>Arī tās algotņu kareivji, kas iedzīvotāju vidū ir kā baroti teļi, ir cīņā pagriezuši muguru un nav izturējuši: ir pienākusi viņu nelaimes diena, viņu piemeklēšanas laiks!</div></div>
<div class="par"><div class="verse" verse="22"><div class="verse-label">22</div>Klau! Dzirdams troksnis, it kā čūskai rāpojot, šņācot un bēgot, jo tie tuvojas ar karaspēku un uzbrūk Ēģiptei ar cirvjiem kā malkas cirtēji.</div></div>
<div class="par"><div class="verse" verse="23"><div class="verse-label">23</div>"Tie nocērt viņas mežu," saka Tas Kungs, "kas ir nepārredzams, liels; taču viņu ir vairāk kā siseņu, tie nav saskaitāmi!"</div></div>
<div class="par"><div class="verse" verse="24"><div class="verse-label">24</div>Ēģiptes meita paliek sēžam kaunā; viņa tiek nodota ziemeļu tautas rokā.</div></div>
<div class="par"><div class="verse" verse="25"><div class="verse-label">25</div>Tas Kungs Cebaots, Israēla Dievs, saka: "Redzi, Es piemeklēšu Amonu no Noa un faraonu un visu Ēģipti ar tās dieviem un ķēniņiem, faraonu un tos, kas uz viņu paļaujas.</div></div>
<div class="par"><div class="verse" verse="26"><div class="verse-label">26</div>Tos Es nododu tiem rokās, kas tīko pēc viņu dzīvības, Bābeles ķēniņa Nebukadnēcara un viņa kalpu rokās. Bet šī zeme pēcgalā būs atkal apdzīvota kā vecos laikos, saka Tas Kungs,</div></div>
<div class="par"><div class="verse" verse="27"><div class="verse-label">27</div>bet tu nebīsties, Jēkab, Mans kalps, un neuztraucies, Israēl! Jo zini, Es tevi izglābšu no tālām zemēm un tavus piederīgos no viņu cietumu zemes! Jēkabs atgriezīsies atpakaļ un dzīvos mierā un drošībā, neviens viņu vairs netraucēs un nebiedēs.</div></div>
<div class="par"><div class="verse" verse="28"><div class="verse-label">28</div>Tātad nebīsties, Mans kalps Jēkab, tā saka Tas Kungs, jo Es esmu pie tevis! Es darīšu galu visām tautām, kuru starpā Es tevi biju izklīdinājis, bet tevi Es saudzēšu, tevi tikai pārmācīšu, kā tu pelnījis; pavisam bez soda Es nevaru tevi atstāt."</div></div>
    </body>
</html>
