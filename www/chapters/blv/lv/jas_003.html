
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Netopiet, mani brāļi, daudzi par mācītājiem, zinādami, ka mēs nāksim grūtākā tiesā;</div></div>
<div class="par"><div class="verse" verse="2"><div class="verse-label">2</div>jo mēs visi daudzējādi klūpam. Ja kāds vārdā neklūp, tas ir pilnīgs vīrs, spējīgs savaldīt savu miesu.</div></div>
<div class="par"><div class="verse" verse="3"><div class="verse-label">3</div>Ja zirgiem liekam iemauktus mutē, lai tos darītu sev paklausīgus, mēs valdām līdz arī visu viņu augumu.</div></div>
<div class="par"><div class="verse" verse="4"><div class="verse-label">4</div>Lūk, arī laivas, lai gan tās ir tik lielas, un skarbi vēji tās mētā, jo sīka stūre tās vada, kurp tiecas vadītājs.</div></div>
<div class="par"><div class="verse" verse="5"><div class="verse-label">5</div>Tāpat arī mēle ir mazs loceklis un veic lielas lietas. Redzi, kāda maza uguns iededzina kādu lielu mežu!</div></div>
<div class="par"><div class="verse" verse="6"><div class="verse-label">6</div>Un arī mēle ir kā uguns, netaisnības pasaule, mēle ir likta starp mūsu locekļiem, tā apgāna visu miesu un aizdedzina dzīves ritumu, jo pati ir elles aizdedzināta.</div></div>
<div class="par"><div class="verse" verse="7"><div class="verse-label">7</div>Jo katras sugas zvēru un putnu, rāpuļu un jūras dzīvnieku dabu savalda un ir savaldījusi cilvēka daba;</div></div>
<div class="par"><div class="verse" verse="8"><div class="verse-label">8</div>bet mēli neviens cilvēks nevar savaldīt: nemitīgs ļaunums, pilns nāvējošas indes.</div></div>
<div class="par"><div class="verse" verse="9"><div class="verse-label">9</div>Ar viņu mēs slavējam To Kungu un Tēvu, ar viņu mēs lādam cilvēkus, pēc Dieva līdzības radītus.</div></div>
<div class="par"><div class="verse" verse="10"><div class="verse-label">10</div>No tās pašas mutes iziet svētība un lāsts. Tam, mani brāļi, nebūs tā notikt!</div></div>
<div class="par"><div class="verse" verse="11"><div class="verse-label">11</div>Vai arī avots izverd no vienas mutes saldu un rūgtu?</div></div>
<div class="par"><div class="verse" verse="12"><div class="verse-label">12</div>Vai, mani brāļi, vīģes koks var nest eļļas koka augļus un vīnakoks vīģes? Tāpat arī sāļš avots nevar dot saldu ūdeni.</div></div>
<div class="par"><div class="verse" verse="13"><div class="verse-label">13</div>Kas jūsu starpā ir gudrs un sapratīgs, tas lai, pareizi dzīvodams, uzrāda savus darbus, darītus gudrā lēnprātībā.</div></div>
<div class="par"><div class="verse" verse="14"><div class="verse-label">14</div>Bet, ja jums sirdī ir rūgta skaudība un ķildas, tad nelielieties un nemelojiet pret patiesību.</div></div>
<div class="par"><div class="verse" verse="15"><div class="verse-label">15</div>Tā gudrība nav no debesīm, bet no zemes nākoša, no dabas, no sātana;</div></div>
<div class="par"><div class="verse" verse="16"><div class="verse-label">16</div>jo, kur ir skaudība un ķildas, tur ir juceklis un visāda nelietība.</div></div>
<div class="par"><div class="verse" verse="17"><div class="verse-label">17</div>Tā gudrība, kas nāk no augšienes, vispirms ir šķīsta, tad miermīlīga, lēnīga, paklausīga, pilna žēlastības un labu augļu, taisnīga, bez liekulības.</div></div>
<div class="par"><div class="verse" verse="18"><div class="verse-label">18</div>Bet taisnības auglis mierā top sēts tiem, kas mieru tur.</div></div>
    </body>
</html>
