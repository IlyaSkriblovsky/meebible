
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un atkal pār mani nāca Tā Kunga vārds:</div></div>
<div class="par"><div class="verse" verse="2"><div class="verse-label">2</div>"Tā saka Tas Kungs Cebaots: Man sirds kvēlo pret Ciānu dziļā mīlestībā, un Es esmu iededzies pret to arī bargās dusmās!</div></div>
<div class="par"><div class="verse" verse="3"><div class="verse-label">3</div>Tā saka Tas Kungs: Es atgriezīšos atkal Ciānā un dzīvošu Jeruzālemē. Jeruzālemei būs saukties par uzticīgo pilsētu un Tā Kunga Cebaota kalnam par svēto kalnu.</div></div>
<div class="par"><div class="verse" verse="4"><div class="verse-label">4</div>Tā saka Tas Kungs Cebaots: atkal sēdēs veci vīri un vecas sievas Jeruzālemes ielās, ikviens ar savu nūju rokā lielā vecuma dēļ,</div></div>
<div class="par"><div class="verse" verse="5"><div class="verse-label">5</div>un pilsētas ielām būs būt pilnām ar zēniem un meitenēm, kas tur rotaļājas.</div></div>
<div class="par"><div class="verse" verse="6"><div class="verse-label">6</div>Tā saka Tas Kungs Cebaots: ja tas arī izliktos neiespējams šīs pāri palikušās tautas acīm tanīs dienās, vai tad tam būtu jābūt par neiespējamu arī Manu acu priekšā? - saka Tas Kungs Cebaots.</div></div>
<div class="par"><div class="verse" verse="7"><div class="verse-label">7</div>Tā saka Tas Kungs Cebaots: redzi, Es izglābšu Savu tautu no zemes, kas ir pret saules lēktu, un arī no tās, kas ir pret saules rietu,</div></div>
<div class="par"><div class="verse" verse="8"><div class="verse-label">8</div>un atvedīšu viņus šurp, lai viņi dzīvo Jeruzālemē, un viņiem būs Manai tautai būt, un Es būšu viņu Dievs patiesībā un taisnībā.</div></div>
<div class="par"><div class="verse" verse="9"><div class="verse-label">9</div>Tā saka Tas Kungs Cebaots: stipriniet savas rokas, jūs, kas dzirdat šos vārdus šinīs dienās no praviešu mutes un laikā, kad ir likts pamats Tā Kunga Cebaota namam, Templim, lai to atkal uzceltu!</div></div>
<div class="par"><div class="verse" verse="10"><div class="verse-label">10</div>Jo priekš šīm dienām viss cilvēku darbs bija veicams bez atlīdzības; arī no dzīvnieku darba nebija nekādu ienākumu, un nebija nekādas drošības no ienaidnieka tiem, kas nāca un gāja; Es atļāvu ikvienam cilvēkam būt naidīgam pret savu tuvāko.</div></div>
<div class="par"><div class="verse" verse="11"><div class="verse-label">11</div>Taču tagad pret pāri palikušajiem no šās tautas Es neizturēšos vairs tā kā agrākās dienās, saka Tas Kungs Cebaots,</div></div>
<div class="par"><div class="verse" verse="12"><div class="verse-label">12</div>bet viņiem būs pieredzēt sēju miera laikā. Vīnakoks dos savus augļus, un zeme izdos savu ražu, un debess savu rasu; Es ļaušu, lai pāri palikušajiem no šīs tautas viss tas piederētu!</div></div>
<div class="par"><div class="verse" verse="13"><div class="verse-label">13</div>Un kaut gan jūs, Jūdas un Israēla nams, līdz šim esat uzskatīti par lāstu svešu tautu starpā, tagad notiks tā, ka Es jūs no tā atsvabināšu, lai jums būtu sava svētība; nebīstieties un dariet stipras savas rokas!</div></div>
<div class="par"><div class="verse" verse="14"><div class="verse-label">14</div>Tā saka Tas Kungs Cebaots: tāpat kā Es biju nodomājis jums darīt ļaunu, kad jūsu tēvi Mani apkaitināja, saka Tas Kungs Cebaots, un Man tā nebija žēl,</div></div>
<div class="par"><div class="verse" verse="15"><div class="verse-label">15</div>tā Es tagad šais dienās domāju atkal Jeruzālemei un Jūdas namam labu darīt. Nebīstieties!</div></div>
<div class="par"><div class="verse" verse="16"><div class="verse-label">16</div>Un redzi, šie ir tie likumi, kas jums jāpilda: runājiet patiesību cits ar citu, spriediet taisnu un miera pilnu tiesu savos vārtos!</div></div>
<div class="par"><div class="verse" verse="17"><div class="verse-label">17</div>Un lai neviens nedomā savā sirdī neko ļaunu pret savu tuvāko, un nemīliet nepareizus zvērestus, jo visu to Es ienīstu!" saka Tas Kungs.</div></div>
<div class="par"><div class="verse" verse="18"><div class="verse-label">18</div>Un atkal pār mani nāca Tā Kunga Cebaota vārds:</div></div>
<div class="par"><div class="verse" verse="19"><div class="verse-label">19</div>"Tā saka Tas Kunga Cebaots: ceturtā, piektā, septītā un desmitā mēneša gavēņiem jākļūst namam par prieku un līksmību un par priecīgiem svētkiem! Mīliet tikai patiesību un mieru!</div></div>
<div class="par"><div class="verse" verse="20"><div class="verse-label">20</div>Tā saka Tas Kungs Cebaots: vēlāk nāks vēl daudzas tautas un daudzu pilsētu iedzīvotāji,</div></div>
<div class="par"><div class="verse" verse="21"><div class="verse-label">21</div>un vienas pilsētas iedzīvotāji griezīsies pie kādas citas pilsētas iedzīvotājiem un teiks: iesim pielūgt To Kungu un meklēt To Kungu Cebaotu; es arī iešu!</div></div>
<div class="par"><div class="verse" verse="22"><div class="verse-label">22</div>Tā lieliem pulkiem nāks daudz ļaužu, daudzas tautas meklēs To Kungu Cebaotu Jeruzālemē un pielūgs To Kungu.</div></div>
<div class="par"><div class="verse" verse="23"><div class="verse-label">23</div>Tā saka Tas Kungs Cebaots: tanīs dienās desmit vīru no dažādām tautām un valodām satvers vienu jūdu vīru aiz svārku stērbeles un teiks: mēs iesim ar jums kopā, jo mēs dzirdējām, ka Dievs ir ar jums."</div></div>
    </body>
</html>
