
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Es dzirdēju: stipra balss Templī sauca septiņiem eņģeļiem: "Eita un izlejiet septiņus Dieva dusmu kausus pār zemi!"</div></div>
<div class="par"><div class="verse" verse="2"><div class="verse-label">2</div>Pirmais gāja un izlēja savu kausu pār zemi, tad piemetās ļauni, nikni augoņi cilvēkiem, kam bija zvēra zīme un kas pielūdza viņa tēlu.</div></div>
<div class="par"><div class="verse" verse="3"><div class="verse-label">3</div>Otrs izlēja savu kausu pār jūru; un tā kļuva par asinīm, kā miroņa asinīm, un visa dzīvā radība jūrā nobeidzās.</div></div>
<div class="par"><div class="verse" verse="4"><div class="verse-label">4</div>Trešais izlēja savu kausu upēs un ūdens avotos, un tie kļuva par asinīm.</div></div>
<div class="par"><div class="verse" verse="5"><div class="verse-label">5</div>Un es dzirdēju eņģeli, kas valda pār ūdeņiem, sakām: "Taisns Tu esi, Svētais, kas Tu esi un biji, ka Tu spriedi tādu tiesu;</div></div>
<div class="par"><div class="verse" verse="6"><div class="verse-label">6</div>jo tie ir izlējuši svēto un praviešu asinis, tāpēc Tu tos dzirdīji ar asinīm, viņi to ir pelnījuši."</div></div>
<div class="par"><div class="verse" verse="7"><div class="verse-label">7</div>Tad es dzirdēju altārī sakām: "Tiešām, Kungs Dievs, Visuvaldītāj, patiesas un taisnas ir Tavas tiesas!"</div></div>
<div class="par"><div class="verse" verse="8"><div class="verse-label">8</div>Ceturtais izlēja savu kausu pār sauli; tad tā dabūja spēku sadedzināt cilvēkus ar uguni.</div></div>
<div class="par"><div class="verse" verse="9"><div class="verse-label">9</div>Tā sadega cilvēki lielā karstumā, bet tie zaimoja Dieva Vārdu, kam ir vara pār šīm mocībām, un neatgriezās, lai dotu Dievam godu.</div></div>
<div class="par"><div class="verse" verse="10"><div class="verse-label">10</div>Piektais izlēja savu kausu pār zvēra troni; tad viņa valstība tapa tumša, un tie aiz sāpēm sakoda savas mēles.</div></div>
<div class="par"><div class="verse" verse="11"><div class="verse-label">11</div>Un tie zaimoja Dievu debesīs savu sāpju un augoņu dēļ, bet neatgriezās no saviem darbiem.</div></div>
<div class="par"><div class="verse" verse="12"><div class="verse-label">12</div>Sestais izlēja savu kausu lielajā Eifratas upē; tad izsīka tās ūdens, lai ceļš būtu sagatavots ķēniņiem no saules lēkta puses.</div></div>
<div class="par"><div class="verse" verse="13"><div class="verse-label">13</div>Un es redzēju no pūķa mutes un no zvēra mutes un no viltus pravieša mutes iznākam trīs nešķīstus garus kā vardes;</div></div>
<div class="par"><div class="verse" verse="14"><div class="verse-label">14</div>tie ir ļauni gari, kas dara brīnumus; tie aiziet pie visiem pasaules ķēniņiem, lai tos pulcinātu cīņai Dieva, Visuvaldītāja, lielajā dienā.</div></div>
<div class="par"><div class="verse" verse="15"><div class="verse-label">15</div>"Redzi, Es nāku kā zaglis! Svētīgs, kas ir nomodā un kas tur savas drēbes gatavībā, lai tam nebūtu jāstaigā kailam un nebūtu redzams viņa kauns."</div></div>
<div class="par"><div class="verse" verse="16"><div class="verse-label">16</div>Un viņš tos sapulcināja kādā vietā, ko ebreju valodā sauc par Harmagedonu.</div></div>
<div class="par"><div class="verse" verse="17"><div class="verse-label">17</div>Septītais izlēja savu kausu gaisā; tad atskanēja stipra balss no Tempļa goda krēsla: "Ir noticis!"</div></div>
<div class="par"><div class="verse" verse="18"><div class="verse-label">18</div>Un cēlās zibeņi, atskanēja balsis un pērkoni, un notika liela zemestrīce, tik liela, kāda nav bijusi, kamēr cilvēki dzīvo zemes virsū.</div></div>
<div class="par"><div class="verse" verse="19"><div class="verse-label">19</div>Lielā pilsēta saplaisāja trīs daļās, pagānu pilsētas sagruva. Lielā pilsēta Bābele tā tika pieminēta Dieva priekšā, Viņš lika tai pasniegt Savas dusmības vīna kausu.</div></div>
<div class="par"><div class="verse" verse="20"><div class="verse-label">20</div>Visas salas pazuda, un kalnu vairs nebija.</div></div>
<div class="par"><div class="verse" verse="21"><div class="verse-label">21</div>Liela krusa ar daudz mārciņu smagiem graudiem krita no debesīm uz cilvēkiem, bet cilvēki zaimoja Dievu krusas briesmu dēļ, jo tās posts bija ļoti liels.</div></div>
    </body>
</html>
