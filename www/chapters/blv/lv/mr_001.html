
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jēzus Kristus, Dieva Dēla, evaņģēlija sākums.</div></div>
<div class="par"><div class="verse" verse="2"><div class="verse-label">2</div>Itin kā pravietis Jesaja ir rakstījis: raugi, Es sūtu Savu vēstnesi Tavā priekšā, kas sataisīs Tavu ceļu,</div></div>
<div class="par"><div class="verse" verse="3"><div class="verse-label">3</div>saucēja balss tuksnesī: sataisait Tam Kungam ceļu, darait līdzenas Viņa tekas.-</div></div>
<div class="par"><div class="verse" verse="4"><div class="verse-label">4</div>Jānis Kristītājs nāca tuksnesī, sludinādams grēku nožēlas kristību uz grēku piedošanu.</div></div>
<div class="par"><div class="verse" verse="5"><div class="verse-label">5</div>Un pie viņa izgāja visa Jūdejas zeme un visi Jeruzālemes ļaudis; un tie tika viņa kristīti Jordānas upē, izsūdzēdami savus grēkus.</div></div>
<div class="par"><div class="verse" verse="6"><div class="verse-label">6</div>Un Jānis bija ģērbies kamieļu spalvas drēbēs un ādas jostu ap gurniem un ēda siseņus un kameņu medu,</div></div>
<div class="par"><div class="verse" verse="7"><div class="verse-label">7</div>un sludināja, sacīdams: "Kāds spēcīgāks nekā es nāk pēc manis, kam es neesmu cienīgs noliecies atraisīt Viņa kurpju siksnas.</div></div>
<div class="par"><div class="verse" verse="8"><div class="verse-label">8</div>Es jūs esmu kristījis ar ūdeni, bet Viņš jūs kristīs ar Svēto Garu."</div></div>
<div class="par"><div class="verse" verse="9"><div class="verse-label">9</div>Un notika, ka tanīs dienās Jēzus nāca no Nacaretes Galilejā un tika Jāņa kristīts Jordānā.</div></div>
<div class="par"><div class="verse" verse="10"><div class="verse-label">10</div>Un tūdaļ, no ūdens izkāpdams, viņš redzēja debesis atveramies un Garu kā balodi uz Viņu nolaižamies.</div></div>
<div class="par"><div class="verse" verse="11"><div class="verse-label">11</div>Un balss atskanēja no debesīm: "Tu esi Mans mīļais Dēls, uz Tevi Man ir labs prāts."</div></div>
<div class="par"><div class="verse" verse="12"><div class="verse-label">12</div>Un Gars Viņu tūdaļ aizveda tuksnesī.</div></div>
<div class="par"><div class="verse" verse="13"><div class="verse-label">13</div>Un Viņš bija tuksnesī četrdesmit dienas, un sātans Viņu kārdināja, un Viņš bija pie zvēriem, un eņģeļi Viņam kalpoja.</div></div>
<div class="par"><div class="verse" verse="14"><div class="verse-label">14</div>Pēc tam kad Jānis bija nodots, Jēzus nāca uz Galileju un sludināja Dieva evaņģēliju, sacīdams:</div></div>
<div class="par"><div class="verse" verse="15"><div class="verse-label">15</div>"Laiks ir piepildīts, un Dieva valstība ir tuvu atnākusi! Atgriezieties no grēkiem un ticiet uz evaņģēliju."</div></div>
<div class="par"><div class="verse" verse="16"><div class="verse-label">16</div>Un, pie Galilejas jūras staigādams, Viņš redzēja Sīmani un Sīmaņa brāli Andreju tīklus jūrā metam; jo tie bija zvejnieki.</div></div>
<div class="par"><div class="verse" verse="17"><div class="verse-label">17</div>Un Jēzus tiem sacīja: "Nāciet Man pakaļ, Es jūs darīšu par cilvēku zvejniekiem."</div></div>
<div class="par"><div class="verse" verse="18"><div class="verse-label">18</div>Un tūdaļ tie, savus tīklus atstājuši, Viņam sekoja.</div></div>
<div class="par"><div class="verse" verse="19"><div class="verse-label">19</div>Un, nedaudz tālāk pagājis, Viņš redzēja Jēkabu, Cebedeja dēlu, un Jāni, viņa brāli, laivā tīklus lāpām.</div></div>
<div class="par"><div class="verse" verse="20"><div class="verse-label">20</div>Un tūdaļ Viņš tos aicināja. Un tie, savu tēvu Cebedeju ar algādžiem laivā atstājuši, nogāja Viņam pakaļ.</div></div>
<div class="par"><div class="verse" verse="21"><div class="verse-label">21</div>Un viņi nonāca Kapernaumā. Un tūdaļ sabatā Viņš iegāja sinagogā un mācīja.</div></div>
<div class="par"><div class="verse" verse="22"><div class="verse-label">22</div>Un tie izbrīnījās par Viņa mācību, jo Viņš tos mācīja kā tāds, kam vara, un ne kā rakstu mācītāji.</div></div>
<div class="par"><div class="verse" verse="23"><div class="verse-label">23</div>Un viņu sinagogā bija cilvēks ar nešķīstu garu, un tas brēca,</div></div>
<div class="par"><div class="verse" verse="24"><div class="verse-label">24</div>sacīdams: "Kas mums ar Tevi, Jēzu no Nacaretes? Vai Tu esi nācis mūs nomaitāt? Es Tevi pazīstu, kas Tu esi, Dieva Svētais."</div></div>
<div class="par"><div class="verse" verse="25"><div class="verse-label">25</div>Un Jēzus viņu apsauca, sacīdams: "Paliec klusu un izej no tā."</div></div>
<div class="par"><div class="verse" verse="26"><div class="verse-label">26</div>Un, to raustīdams un ar stipru balsi brēkdams, nešķīstais gars no tā izgāja.</div></div>
<div class="par"><div class="verse" verse="27"><div class="verse-label">27</div>Un tie visi iztrūcinājās, tā ka tie savā starpā sprieda, sacīdami: "Kas tas ir? Jauna mācība ar spēku! Pat nešķīstiem gariem Viņš pavēl, un tie Viņam paklausa."</div></div>
<div class="par"><div class="verse" verse="28"><div class="verse-label">28</div>Un tūdaļ Viņa slava izpaudās visapkārt pa visu Galilejas apkaimi.</div></div>
<div class="par"><div class="verse" verse="29"><div class="verse-label">29</div>Un tie tūdaļ, no sinagogas izgājuši, nāca Sīmaņa un Andreja namā ar Jēkabu un Jāni.</div></div>
<div class="par"><div class="verse" verse="30"><div class="verse-label">30</div>Bet Sīmaņa sievasmāte gulēja drudzī, un tie Viņam tūdaļ par to sacīja.</div></div>
<div class="par"><div class="verse" verse="31"><div class="verse-label">31</div>Un piegājis Viņš to uzcēla un to ņēma pie rokas, un drudzis tūlīt no tās atstājās, un viņa tiem kalpoja.</div></div>
<div class="par"><div class="verse" verse="32"><div class="verse-label">32</div>Un, kad vakars metās un saule bija nogājusi, tad tie pie Viņa nesa visādus neveselus un ļaunu garu apsēstus.</div></div>
<div class="par"><div class="verse" verse="33"><div class="verse-label">33</div>Un visa pilsēta bija sapulcējusies durvju priekšā.</div></div>
<div class="par"><div class="verse" verse="34"><div class="verse-label">34</div>Un Viņš dziedināja daudzus, kas sirga ar dažādām kaitēm, un izdzina daudz ļaunu garu, un Viņš ļauniem gariem neļāva runāt, jo tie Viņu pazina.</div></div>
<div class="par"><div class="verse" verse="35"><div class="verse-label">35</div>Un, no rīta gaiļos cēlies, Viņš izgāja un nogāja kādā vientuļā vietā un tur Dievu pielūdza.</div></div>
<div class="par"><div class="verse" verse="36"><div class="verse-label">36</div>Un Sīmanis līdz ar tiem, kas pie viņa bija, Viņam steidzās pakaļ,</div></div>
<div class="par"><div class="verse" verse="37"><div class="verse-label">37</div>un, Viņu atraduši, tie Viņam saka: "Visi Tevi meklē."</div></div>
<div class="par"><div class="verse" verse="38"><div class="verse-label">38</div>Un Viņš tiem saka: "Noejam citur tuvējos miestos, ka Es tur arī sludinu; jo tāpēc Es esmu nācis."</div></div>
<div class="par"><div class="verse" verse="39"><div class="verse-label">39</div>Un Viņš gāja sludinādams viņu sinagogās pa visu Galileju un izdzina ļaunus garus.</div></div>
<div class="par"><div class="verse" verse="40"><div class="verse-label">40</div>Un kāds spitālīgs nāk pie Viņa, Viņu lūgdams, un, Viņa priekšā ceļos mezdamies, Viņam saka: "Ja Tu gribi, Tu mani vari šķīstīt."</div></div>
<div class="par"><div class="verse" verse="41"><div class="verse-label">41</div>Un Viņš, sirdī kustināts, roku izstiepa, to aizskāra un uz to saka: "Es gribu, topi šķīsts."</div></div>
<div class="par"><div class="verse" verse="42"><div class="verse-label">42</div>Un tūlīt spitālība nogāja no tā, un viņš tapa šķīsts.</div></div>
<div class="par"><div class="verse" verse="43"><div class="verse-label">43</div>Un Viņš to apdraudēja un to tūlīt aizdzina,</div></div>
<div class="par"><div class="verse" verse="44"><div class="verse-label">44</div>un uz to sacīja: "Raugi, nesaki nevienam neko, bet ej, rādies priesterim un atnes par savu šķīstījumu upuri, ko Mozus ir pavēlējis, viņiem par liecību."</div></div>
<div class="par"><div class="verse" verse="45"><div class="verse-label">45</div>Bet tas izgājis iesāka daudz runāt un šo lietu izpaust, tā ka Jēzus, ļaudīm redzot, vairs nevarēja ieiet pilsētā. Bet Viņš bija laukā vientuļās vietās, un no visām malām tie nāca pie Viņa.</div></div>
    </body>
</html>
