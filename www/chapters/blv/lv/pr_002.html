
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Mans dēls, ja tu nopietni uzklausīsies manus vārdus un glabāsi sevī manu mācību par to,</div></div>
<div class="par"><div class="verse" verse="2"><div class="verse-label">2</div>lai tava auss uzklausītu gudrību un tu pats cītīgi pievērstu tai savu sirdi,</div></div>
<div class="par"><div class="verse" verse="3"><div class="verse-label">3</div>un pie tam tā, ka tu ar lielu neatlaidību sauktu pēc tās un no visas sirds pēc tās lūgtos,</div></div>
<div class="par"><div class="verse" verse="4"><div class="verse-label">4</div>ka tu meklētu to kā sudrabu un klaušinātu pēc tās kā pēc apslēptām mantām,</div></div>
<div class="par"><div class="verse" verse="5"><div class="verse-label">5</div>tad tu sapratīsi bijību Tā Kunga priekšā un iegūsi Dieva atziņu.</div></div>
<div class="par"><div class="verse" verse="6"><div class="verse-label">6</div>Jo Tas Kungs piešķir gudrību, un no Viņa mutes nāk atziņa un izpratne.</div></div>
<div class="par"><div class="verse" verse="7"><div class="verse-label">7</div>Viņš liek vaļsirdīgajam piedzīvot izdošanos un ņem Savā aizvējā tiklos,</div></div>
<div class="par"><div class="verse" verse="8"><div class="verse-label">8</div>un pasargā tos, kas dara pareizi, un paglabā neskartus Savu svēto ceļus.</div></div>
<div class="par"><div class="verse" verse="9"><div class="verse-label">9</div>Tad tu sapratīsi, kas ir tiesa un taisnība, kas ir skaidra sirds un kāds ir ikviens ceļš uz labu.</div></div>
<div class="par"><div class="verse" verse="10"><div class="verse-label">10</div>Jo gudrība ienāks tavā sirdī, lai tu jo labprāt mācītos.</div></div>
<div class="par"><div class="verse" verse="11"><div class="verse-label">11</div>Labs padoms tevi pasargās, un saprāts tevi paglābs,</div></div>
<div class="par"><div class="verse" verse="12"><div class="verse-label">12</div>lai tu nenokļūtu uz ļaunu ļaužu ceļa un neatrastos neprātīgu pļāpātāju vidū,</div></div>
<div class="par"><div class="verse" verse="13"><div class="verse-label">13</div>kas atstāj īsteno ceļu un iet pa tumsas tekām,</div></div>
<div class="par"><div class="verse" verse="14"><div class="verse-label">14</div>kas priecājas ļaunu darīt un gavilē par viltību,</div></div>
<div class="par"><div class="verse" verse="15"><div class="verse-label">15</div>kas virza greizi savu ceļu un noiet galīgi neceļā, -</div></div>
<div class="par"><div class="verse" verse="16"><div class="verse-label">16</div>lai tu nesaistītos ar kāda cita sievu, nenokļūtu kādas svešinieces varā, kas maigus vārdus pauž</div></div>
<div class="par"><div class="verse" verse="17"><div class="verse-label">17</div>un atstāj savu jaunības draugu, un aizmirst savu Dieva priekšā slēgto derību.</div></div>
<div class="par"><div class="verse" verse="18"><div class="verse-label">18</div>Jo viss viņas nams noliecas nāvei pretī un viņas pašas soļi tuvojas viņai jau zudušo soļiem,</div></div>
<div class="par"><div class="verse" verse="19"><div class="verse-label">19</div>neviens, kas pie viņas iegriežas, neatnāk atpakaļ un neatgūst dzīvības ceļu.</div></div>
<div class="par"><div class="verse" verse="20"><div class="verse-label">20</div>Lai tu ietu pa labu ļaužu ceļu un paliktu uz taisnīgo stigas,</div></div>
<div class="par"><div class="verse" verse="21"><div class="verse-label">21</div>jo taisnīgie apdzīvos zemi un sirdsskaidrie paliks tajā,</div></div>
<div class="par"><div class="verse" verse="22"><div class="verse-label">22</div>bet bezdievīgie no zemes tiks izdeldēti, un Dieva vārda nonicinātāji tiks no turienes izskausti.</div></div>
    </body>
</html>
