
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kas tas tāds, kas nāk no Edomas, no Bocras spilgti sarkanās drēbēs? Stalts viņš savā apģērbā un lepns savā lielajā spēkā. "Es tas esmu, kas runāju taisnību un kam ir vara un līdzekļi palīdzēt!"</div></div>
<div class="par"><div class="verse" verse="2"><div class="verse-label">2</div>Kādēļ tavs uzvalks ir sarkans, un kādēļ tavas drēbes ir kā vīna spaida minējam?</div></div>
<div class="par"><div class="verse" verse="3"><div class="verse-label">3</div>"Es minu vīna spaidu viens pats, no tautām nevienas nebija pie Manis. Es tās piespiedu ar kājām pie zemes Savās dusmās un tās saminu Savā bardzībā. Tā šo tautu dzīvības sula apšļakstīja Manas drēbes un aptraipīja visu Manu apģērbu,</div></div>
<div class="par"><div class="verse" verse="4"><div class="verse-label">4</div>jo atmaksas diena Man bija prātā un Mans pestīšanas gads bija atnācis.</div></div>
<div class="par"><div class="verse" verse="5"><div class="verse-label">5</div>Es raudzījos visapkārt, bet palīga nebija; Es raidīju uz visām pusēm izbrīnas pilnus skatienus, bet nebija neviena, kas Mani atbalstītu. Tad Mans elkonis Man palīdzēja, un Mana bardzība Mani atbalstīja.</div></div>
<div class="par"><div class="verse" verse="6"><div class="verse-label">6</div>Es saminu tautas Savās dusmās un Savā bardzībā tās samalu un to dzīvības sulai liku iztecēt zemē."</div></div>
<div class="par"><div class="verse" verse="7"><div class="verse-label">7</div>Es teikšu Tā Kunga žēlastību un Viņa slavas pilnos darbus, kā tas klājas, par visu, ko Tas Kungs mums darījis, un par visu labu, ko Viņš mums parādījis Israēla namam pēc Savas bagātās žēlastības un pēc Savas lielās apžēlošanas.</div></div>
<div class="par"><div class="verse" verse="8"><div class="verse-label">8</div>Jo Viņš sacīja: "Jūs tomēr esat Mana tauta, bērni, kas nepaliks neuzticami." Tā Viņš kļuva viņiem par glābēju.</div></div>
<div class="par"><div class="verse" verse="9"><div class="verse-label">9</div>Visās viņu bēdās Viņš bija ar tiem, un Viņa vaiga eņģelis tos izglāba. Savā mīlestībā un centienos viņus taupīt Viņš tos izglāba, Viņš tos atbalstīja un nesa uz Savām rokām jau kopš seniem laikiem.</div></div>
<div class="par"><div class="verse" verse="10"><div class="verse-label">10</div>Bet tie bija nepaklausīgi un apkaitināja Viņa Svēto Garu, tādēļ Viņš kļuva tiem par ienaidnieku un karoja pret viņiem.</div></div>
<div class="par"><div class="verse" verse="11"><div class="verse-label">11</div>Tad Viņa tauta atcerējās sen pagājušos laikus, tā pieminēja Mozu. Kur ir Tas, kas izveda no jūras Sava ganāmā pulka ganu? Kur ir Tas, kas viņa sirdī ielika Savu Svēto Garu?</div></div>
<div class="par"><div class="verse" verse="12"><div class="verse-label">12</div>Kas ar Savu vareno elkoni ņēma Mozu pie viņa labās rokas un to pavadīja? Kas pāršķēla jūru viņu priekšā, lai darītu Savu Vārdu mūžīgi slavenu?</div></div>
<div class="par"><div class="verse" verse="13"><div class="verse-label">13</div>Kas tos vadīja cauri dziļumiem kā zirgus ganībās, ka tie neklupa?</div></div>
<div class="par"><div class="verse" verse="14"><div class="verse-label">14</div>Kā ganāmu pulku, kas nokāpj ielejā, tā viņus izvadīja Tā Kunga Gars atpūtas un dusas vietā. Tā Tu vadīji Savu tautu, lai darītu slavenu Savu Vārdu.</div></div>
<div class="par"><div class="verse" verse="15"><div class="verse-label">15</div>Raugies no debesīm lejup un skaties šurp no Sava svētā godības mājokļa! Kur ir Tava bardzība un Tava vara? Tavas sirds trauksme un Tava žēlastība tomēr turas pret mani!</div></div>
<div class="par"><div class="verse" verse="16"><div class="verse-label">16</div>Tu taču patiesi esi mūsu Tēvs. Ābrahāms nekā nezina par mums, Israēls mūs nepazīst. Tu, Kungs, esi mūsu Tēvs, mūsu Pestītājs: jau no seniem laikiem tas ir Tavs vārds.</div></div>
<div class="par"><div class="verse" verse="17"><div class="verse-label">17</div>Kādēļ Tu, Kungs, mums ļāvi nomaldīties no Taviem ceļiem un nocietināji mūsu sirdis, ka Tevis vairs nebīstamies? Piegriezies mums atkal Savu kalpu dēļ, to cilšu dēļ, kas ir Tavs īpašums!</div></div>
<div class="par"><div class="verse" verse="18"><div class="verse-label">18</div>Tikai īsu laiku Tava Tev svētītā tauta valdīja pār savu mantojumu, tad mūsu pretinieki atkal samina Tavu svēto vietu.</div></div>
<div class="par"><div class="verse" verse="19"><div class="verse-label">19</div>Mums klājās kā tādiem, pār kuriem Tu it kā nemūžam nebūtu valdījis un kas nav saukti pēc Tava Vārda.</div></div>
    </body>
</html>
