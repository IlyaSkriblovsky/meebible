
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un pēc divām dienām bija Pashā un Neraudzētās maizes svētki. Un augstie priesteri un rakstu mācītāji meklēja, kā tie Jēzu ar viltu varētu saņemt un nokaut,</div></div>
<div class="par"><div class="verse" verse="2"><div class="verse-label">2</div>jo tie sacīja: "Tik ne svētkos, lai neceļas starp ļaudīm dumpis."</div></div>
<div class="par"><div class="verse" verse="3"><div class="verse-label">3</div>Un, kad Viņš bija Betānijā, spitālīgā Sīmaņa namā, un sēdēja pie galda, tad kāda sieva nāca; tai bija akmens trauciņš ar ļoti dārgu un tīru nardes eļļu, un, trauciņu sasitusi, tā to lēja uz Viņa galvu.</div></div>
<div class="par"><div class="verse" verse="4"><div class="verse-label">4</div>Un tur bija kādi, kas pie sevis apskaitās un sacīja: "Kā labad šī eļļas izšķērdēšana?</div></div>
<div class="par"><div class="verse" verse="5"><div class="verse-label">5</div>Jo šo eļļu varēja pārdot dārgāk nekā par trīs simti denārijiem un izdalīt nabagiem." Un tie izteica viņai pārmetumus.</div></div>
<div class="par"><div class="verse" verse="6"><div class="verse-label">6</div>Bet Jēzus sacīja: "Lieciet viņu mierā! Ko jūs viņu mokāt? Tā labu darbu pie Manis ir darījusi.</div></div>
<div class="par"><div class="verse" verse="7"><div class="verse-label">7</div>Jo nabagi ir arvienu pie jums, un, kad gribat, jūs tiem varat labu darīt; bet Es neesmu arvienu pie jums.</div></div>
<div class="par"><div class="verse" verse="8"><div class="verse-label">8</div>Šī ir darījusi, ko spējusi: tā jau iepriekš Manu miesu ir svaidījusi bērēm.</div></div>
<div class="par"><div class="verse" verse="9"><div class="verse-label">9</div>Patiesi Es jums saku: kur vien evaņģēliju sludinās pa visu pasauli, tur arī to teiks, ko šī darījusi, viņai par piemiņu."</div></div>
<div class="par"><div class="verse" verse="10"><div class="verse-label">10</div>Un Jūda Iskariots, viens no tiem divpadsmit, nogāja pie augstajiem priesteriem, lai tiem Viņu nodotu.</div></div>
<div class="par"><div class="verse" verse="11"><div class="verse-label">11</div>Un tie, to dzirdējuši, priecājās un solīja tam dot naudu; un tas meklēja, kā tas Viņu nodotu izdevīgā brīdī.</div></div>
<div class="par"><div class="verse" verse="12"><div class="verse-label">12</div>Bet pirmajā Neraudzētās maizes dienā, kad kāva Pashā jēru, Viņa mācekļi Viņam saka: "Kur Tu gribi, lai mēs noejam un visu sagatavojam, ka Tu vari ēst Pashā jēru?"</div></div>
<div class="par"><div class="verse" verse="13"><div class="verse-label">13</div>Un Viņš sūtīja divi no Saviem mācekļiem un tiem sacīja: "Noejiet pilsētā. Tur jūs sastapsit cilvēku, kas nes ūdens krūzi. Sekojiet viņam.</div></div>
<div class="par"><div class="verse" verse="14"><div class="verse-label">14</div>Un, kur viņš ieiet, tur teiciet tam saimniekam: Mācītājs saka: kur ir Man tā vieta, kur ar Saviem mācekļiem varu ēst Pashā jēru? -</div></div>
<div class="par"><div class="verse" verse="15"><div class="verse-label">15</div>Un viņš jums rādīs lielu, segām izklātu, sagatavotu istabu. Sataisiet tur mums visu."</div></div>
<div class="par"><div class="verse" verse="16"><div class="verse-label">16</div>Un Viņa mācekļi izgāja un nāca pilsētā, un atrada tā, kā Viņš tiem bija sacījis, un sataisīja Pashā jēra mielastu.</div></div>
<div class="par"><div class="verse" verse="17"><div class="verse-label">17</div>Un, kad vakars metās, Viņš nāca ar tiem divpadsmit.</div></div>
<div class="par"><div class="verse" verse="18"><div class="verse-label">18</div>Un, tiem pie galda sēžot un ēdot, Jēzus sacīja: "Patiesi Es jums saku: viens no jums, kas ar Mani ēd, Mani nodos."</div></div>
<div class="par"><div class="verse" verse="19"><div class="verse-label">19</div>Un tie sāka skumt, un cits pēc cita Viņam sacīja: "Taču ne es?"</div></div>
<div class="par"><div class="verse" verse="20"><div class="verse-label">20</div>Bet Viņš tiem sacīja: "Viens no tiem divpadsmit, kas ar Mani mērc bļodā.</div></div>
<div class="par"><div class="verse" verse="21"><div class="verse-label">21</div>Cilvēka Dēls gan aiziet tā, kā par Viņu ir rakstīts. Bet vai tam cilvēkam, kas Cilvēka Dēlu nodod! Šim cilvēkam būtu labāk, ka tas nemaz nebūtu dzimis."</div></div>
<div class="par"><div class="verse" verse="22"><div class="verse-label">22</div>Un, tiem ēdot, Jēzus ņēma maizi, svētīja to, pārlauza un tiem to deva un sacīja: "Ņemiet, tā ir Mana miesa."</div></div>
<div class="par"><div class="verse" verse="23"><div class="verse-label">23</div>Un Viņš ņēma biķeri, pateicās un tiem to deva. Un tie visi dzēra no tā.</div></div>
<div class="par"><div class="verse" verse="24"><div class="verse-label">24</div>Un Viņš tiem sacīja: "Šīs ir Manas derības asinis, kas par daudziem top izlietas.</div></div>
<div class="par"><div class="verse" verse="25"><div class="verse-label">25</div>Patiesi Es jums saku, ka Es vairs nedzeršu no vīnakoka augļiem līdz tai dienai, kad Es to no jauna dzeršu Dieva valstībā."</div></div>
<div class="par"><div class="verse" verse="26"><div class="verse-label">26</div>Un, pateicības dziesmu dziedājuši, tie izgāja uz Eļļas kalnu,</div></div>
<div class="par"><div class="verse" verse="27"><div class="verse-label">27</div>un Jēzus tiem saka: "Jūs visi apgrēcināsities, jo stāv rakstīts: Es ganu sitīšu, un avis taps izklīdinātas.</div></div>
<div class="par"><div class="verse" verse="28"><div class="verse-label">28</div>Bet, kad Es celšos augšām, tad Es jūsu priekšā gribu noiet uz Galileju."</div></div>
<div class="par"><div class="verse" verse="29"><div class="verse-label">29</div>Bet Pēteris Viņam sacīja: "Un, ja visi apgrēcinātos, tomēr es ne."</div></div>
<div class="par"><div class="verse" verse="30"><div class="verse-label">30</div>Un Jēzus tam sacīja: "Patiesi Es tev saku: šodien, šinī naktī, pirms gailis otrreiz dziedās, tu Mani trīskārt aizliegsi."</div></div>
<div class="par"><div class="verse" verse="31"><div class="verse-label">31</div>Bet tas runāja vēl daudz vairāk: "Jebšu man būtu līdz ar Tevi jāmirst, taču es Tevi nekad neaizliegšu." Un tāpat arī visi sacīja.</div></div>
<div class="par"><div class="verse" verse="32"><div class="verse-label">32</div>Un tie nāca uz kādu vietu, kurai vārds Ģetzemane, un Viņš Saviem mācekļiem saka: "Palieciet šeit, kamēr Es Dievu lūgšu."</div></div>
<div class="par"><div class="verse" verse="33"><div class="verse-label">33</div>Un Viņš paņēma līdzi Pēteri, Jēkabu un Jāni un iesāka baiļoties un trīcēt,</div></div>
<div class="par"><div class="verse" verse="34"><div class="verse-label">34</div>un tiem saka: "Mana dvēsele ir noskumusi līdz nāvei. Palieciet šeit un esiet nomodā."</div></div>
<div class="par"><div class="verse" verse="35"><div class="verse-label">35</div>Un, nedaudz pagājis, Viņš krita pie zemes un lūdza, ja tas varētu būt, lai tā stunda Viņam aizietu garām.</div></div>
<div class="par"><div class="verse" verse="36"><div class="verse-label">36</div>Un Viņš sacīja: "Aba, Tēvs! Tu spēj visu. Ņem šo biķeri no Manis! Tomēr ne ko Es gribu, bet ko Tu gribi."</div></div>
<div class="par"><div class="verse" verse="37"><div class="verse-label">37</div>Un Viņš nāk un atrod tos guļam un saka Pēterim: "Sīmani, tu guli? Vai tu nevienu stundu nespēj būt nomodā?</div></div>
<div class="par"><div class="verse" verse="38"><div class="verse-label">38</div>Esiet nomodā un lūdziet Dievu, ka neiekrītat kārdināšanā. Gars gan ir labprātīgs, bet miesa ir vāja."</div></div>
<div class="par"><div class="verse" verse="39"><div class="verse-label">39</div>Un Viņš, atkal nogājis, Dievu lūdza, sacīdams tos pašus vārdus.</div></div>
<div class="par"><div class="verse" verse="40"><div class="verse-label">40</div>Un Viņš griezās atpakaļ un atrada tos atkal guļam, jo viņu acis bija miega pilnas, un tie nezināja, ko Viņam atbildēt.</div></div>
<div class="par"><div class="verse" verse="41"><div class="verse-label">41</div>Un Viņš nāk trešo reizi un tiem saka: "Jūs vēl guļat un dusat! Jau diezgan; tā stunda ir nākusi! Redzi, Cilvēka Dēls top nodots grēcinieku rokās.</div></div>
<div class="par"><div class="verse" verse="42"><div class="verse-label">42</div>Celieties, ejam; redzi, kas Mani nodod, tas ir klāt."</div></div>
<div class="par"><div class="verse" verse="43"><div class="verse-label">43</div>Un tūdaļ, Viņam vēl runājot, atnāca Jūda, viens no tiem divpadsmit, un līdz ar viņu daudz ļaužu ar zobeniem un nūjām no augstajiem priesteriem un rakstu mācītājiem, un vecajiem.</div></div>
<div class="par"><div class="verse" verse="44"><div class="verse-label">44</div>Bet tas, kas Viņu nodeva, tiem bija devis zīmi, sacīdams: "Ko es skūpstīšu, tas Viņš ir, To gūstait un To novediet drošībā."</div></div>
<div class="par"><div class="verse" verse="45"><div class="verse-label">45</div>Un tas nāca un, tūdaļ Viņam piegājis, saka: "Rabi!" - un Viņu skūpstīja.</div></div>
<div class="par"><div class="verse" verse="46"><div class="verse-label">46</div>Un tie pielika rokas pie Viņa un To saņēma.</div></div>
<div class="par"><div class="verse" verse="47"><div class="verse-label">47</div>Bet viens no tiem, kas pie Viņa stāvēja, zobenu izvilcis, cirta augstā priestera kalpam un tam nocirta ausi.</div></div>
<div class="par"><div class="verse" verse="48"><div class="verse-label">48</div>Un Jēzus griezās pie tiem un sacīja: "It kā pret kādu laupītāju jūs ar zobeniem un nūjām esat izgājuši Mani gūstīt.</div></div>
<div class="par"><div class="verse" verse="49"><div class="verse-label">49</div>Ik dienas Es pie jums esmu sēdējis Templī mācīdams, un jūs Mani neesat gūstījuši. Bet lai raksti taptu piepildīti."</div></div>
<div class="par"><div class="verse" verse="50"><div class="verse-label">50</div>Tad visi Viņu atstāja un bēga.</div></div>
<div class="par"><div class="verse" verse="51"><div class="verse-label">51</div>Un kāds jauneklis Viņam sekoja; tas bija apsedzies ar audeklu uz kailām miesām, un tie pēc tā tvarstīja.</div></div>
<div class="par"><div class="verse" verse="52"><div class="verse-label">52</div>Bet, audeklu pamezdams, tas no tiem izbēga pliks.</div></div>
<div class="par"><div class="verse" verse="53"><div class="verse-label">53</div>Un tie Jēzu noveda pie augstā priestera, un tur sapulcējās visi augstie priesteri, vecaji un rakstu mācītāji.</div></div>
<div class="par"><div class="verse" verse="54"><div class="verse-label">54</div>Un Pēteris no tālienes Viņam sekoja augstā priestera pils pagalmā un sēdēja pie sulaiņiem un sildījās pie uguns.</div></div>
<div class="par"><div class="verse" verse="55"><div class="verse-label">55</div>Bet augstie priesteri un visa tiesa meklēja liecību pret Jēzu, lai Viņu nonāvētu, un neatrada.</div></div>
<div class="par"><div class="verse" verse="56"><div class="verse-label">56</div>Jo daudzi deva viltus liecības pret Viņu, un viņu liecības nebija vienādas.</div></div>
<div class="par"><div class="verse" verse="57"><div class="verse-label">57</div>Un citi cēlās un deva nepatiesu liecību pret Viņu, sacīdami:</div></div>
<div class="par"><div class="verse" verse="58"><div class="verse-label">58</div>"Mēs esam dzirdējuši, ka Viņš sacījis: Es gribu šo rokām taisīto Templi noplēst un trijās dienās uzcelt citu, kas nav rokām taisīts."</div></div>
<div class="par"><div class="verse" verse="59"><div class="verse-label">59</div>Bet arī šī viņu liecība nebija vienāda.</div></div>
<div class="par"><div class="verse" verse="60"><div class="verse-label">60</div>Un augstais priesteris piecēlās, nostājās vidū un jautāja Jēzum, sacīdams: "Vai Tu uz to nekā neatbildi, ko šie pret Tevi liecina?"</div></div>
<div class="par"><div class="verse" verse="61"><div class="verse-label">61</div>Bet Viņš cieta klusu un neatbildēja nekā. Un atkal augstais priesteris Viņam jautāja un sacīja: "Vai Tu esi Kristus, Augsti teicamā Dēls?"</div></div>
<div class="par"><div class="verse" verse="62"><div class="verse-label">62</div>Bet Jēzus sacīja: "Tas Es esmu. Un jūs redzēsit Cilvēka Dēlu sēžam pie Visuspēcīgā labās rokas un nākam ar debess padebešiem."</div></div>
<div class="par"><div class="verse" verse="63"><div class="verse-label">63</div>Tad augstais priesteris saplēsa savus svārkus un saka: "Kam vēl vajag liecinieku?</div></div>
<div class="par"><div class="verse" verse="64"><div class="verse-label">64</div>Jūs Viņa zaimošanu esat dzirdējuši! Kā jums šķiet?" Bet tie visi Viņu notiesāja, ka Viņš nāvi esot pelnījis.</div></div>
<div class="par"><div class="verse" verse="65"><div class="verse-label">65</div>Un citi sāka Viņu apspļaudīt un apsedza Viņa vaigu, un Viņu sita dūrēm, un Viņam sacīja: "Pravieto." Un sulaiņi Viņam sita vaigā.</div></div>
<div class="par"><div class="verse" verse="66"><div class="verse-label">66</div>Un, kad Pēteris bija pils pagalmā, nāk viena no augstā priestera kalponēm</div></div>
<div class="par"><div class="verse" verse="67"><div class="verse-label">67</div>un, redzēdama Pēteri sildāmies, to uzlūkoja un sacīja: "Tu arī biji ar Jēzu Nacarieti."</div></div>
<div class="par"><div class="verse" verse="68"><div class="verse-label">68</div>Bet viņš liedzās, sacīdams: "Es Viņu nepazīstu un nesaprotu, ko tu runā." Un tas izgāja priekšnamā.</div></div>
<div class="par"><div class="verse" verse="69"><div class="verse-label">69</div>Un kalpone viņu atkal redzēja un sāka stāstīt tiem, kas klāt stāvēja: "Šis vīrs ir viens no tiem."</div></div>
<div class="par"><div class="verse" verse="70"><div class="verse-label">70</div>Bet viņš atkal liedzās. Un pēc maza brīža tie, kas apkārt stāvēja, atkal Pēterim sacīja: "Patiesi, tu esi viens no tiem, jo tu esi galilietis."</div></div>
<div class="par"><div class="verse" verse="71"><div class="verse-label">71</div>Un viņš sāka lādēties un dievoties: "Es nepazīstu to cilvēku, par ko jūs runājat."</div></div>
<div class="par"><div class="verse" verse="72"><div class="verse-label">72</div>Un tūliņ gailis dziedāja otru reizi; un Pēteris atcerējās tos vārdus, ko Jēzus tam bija sacījis: "Pirms gailis divi reizes dziedās, tu Mani trīs reizes aizliegsi." Un, pie atziņas nācis, viņš iesāka raudāt.</div></div>
    </body>
</html>
