
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Uz Tevi, Kungs, es paļaujos, neliec nemūžam krist man kaunā!</div></div>
<div class="par"><div class="verse" verse="2"><div class="verse-label">2</div>Glāb mani Savā taisnībā un atsvabini mani! Piegriez man Savu ausi un palīdzi man!</div></div>
<div class="par"><div class="verse" verse="3"><div class="verse-label">3</div>Esi man par klinti, kur patverties, par stipro pili, kas lai mani pasargātu, Tu, kas esi solījies man palīdzēt, jo mana pils esi Tu.</div></div>
<div class="par"><div class="verse" verse="4"><div class="verse-label">4</div>Mans Dievs, izglāb mani no bezdievja rokas, no netaisnā, no visu apspiedēja un varasdarbu darītāja ķetnas!</div></div>
<div class="par"><div class="verse" verse="5"><div class="verse-label">5</div>Jo Tu esi mana cerība, Kungs, mana drošība no pašas manas jaunības.</div></div>
<div class="par"><div class="verse" verse="6"><div class="verse-label">6</div>Uz Tevi es esmu paļāvies no mātes miesām, no mātes klēpja Tu esi mani gaismā vedis. Manu sasniegumu slava arvienu ir nākusi no Tevis.</div></div>
<div class="par"><div class="verse" verse="7"><div class="verse-label">7</div>Par ērmu es esmu bijis daudziem, bet Tu esi bijis mans stiprais patvērums!</div></div>
<div class="par"><div class="verse" verse="8"><div class="verse-label">8</div>Lai mana mute ir pilna Tavas slavas, vienumēr apliecinādama Tavu godību.</div></div>
<div class="par"><div class="verse" verse="9"><div class="verse-label">9</div>Nepamet mani vecuma dienās, neatstāj mani, kad spēks man zūd!</div></div>
<div class="par"><div class="verse" verse="10"><div class="verse-label">10</div>Jo mani ienaidnieki jau ved sarunas, un tie, kas man novēl nāvi, jau apspriežas kopā,</div></div>
<div class="par"><div class="verse" verse="11"><div class="verse-label">11</div>sacīdami: "Dievs viņu ir atstājis. Vajājiet un sagrābiet viņu, jo viņam nav glābēja!"</div></div>
<div class="par"><div class="verse" verse="12"><div class="verse-label">12</div>Dievs, neesi tālu no manis! Mans Dievs, steidzies man palīgā!</div></div>
<div class="par"><div class="verse" verse="13"><div class="verse-label">13</div>Lai krīt kaunā, lai iet bojā, kas mani ienīst un apkaro; lai tērpjas kaunā un negodā, kas meklē manu nelaimi!</div></div>
<div class="par"><div class="verse" verse="14"><div class="verse-label">14</div>Bet es cerēšu pastāvīgi uz Tevi un vairošu Tavu slavu.</div></div>
<div class="par"><div class="verse" verse="15"><div class="verse-label">15</div>Mana mute paudīs Tavu taisnīgumu, cauru dienu Tavus labos darbus, jo es nespēju Tavas laipnības pierādījumus saskaitīt.</div></div>
<div class="par"><div class="verse" verse="16"><div class="verse-label">16</div>Es staigāšu Tā Kunga spēkā, es liecināšu, ka vienīgi Tu esi taisns.</div></div>
<div class="par"><div class="verse" verse="17"><div class="verse-label">17</div>Ak, Dievs, Tu mani esi mācījis no manas jaunības, un līdz šim es esmu sludinājis Tavus brīnuma darbus!</div></div>
<div class="par"><div class="verse" verse="18"><div class="verse-label">18</div>Līdz vecumam, līdz sirmiem matiem, Dievs, neatstāj mani, kamēr es būšu Tava elkoņa lielo veikumu zināmu darījis nākamām paaudzēm un Tavu stiprumu bērnu bērniem.</div></div>
<div class="par"><div class="verse" verse="19"><div class="verse-label">19</div>Tavs spēks un Tava taisnība, Dievs, sniedzas līdz debesīm; Tu, kas esi lielas lietas darījis, Dievs, kas ir tāds kā Tu?</div></div>
<div class="par"><div class="verse" verse="20"><div class="verse-label">20</div>Tu esi licis mums pieredzēt daudz bēdu un ciešanu, bet Tu mūs darīsi atkal dzīvus un izvedīsi mūs no zemes dziļumiem.</div></div>
<div class="par"><div class="verse" verse="21"><div class="verse-label">21</div>Tu vairosi jo spēcīgāk manu lielumu un no sirds atkal mani mierināsi.</div></div>
<div class="par"><div class="verse" verse="22"><div class="verse-label">22</div>Es Tevi slavēšu un pateikšos ar cītaru skaņām par Tavu uzticību, mans Dievs! Es spēlēšu Tev cītaru, Tu Israēla svētais.</div></div>
<div class="par"><div class="verse" verse="23"><div class="verse-label">23</div>Lai gavilē manas lūpas, kad es Tev spēlēju, un mana dvēsele, ko Tu esi atpestījis.</div></div>
<div class="par"><div class="verse" verse="24"><div class="verse-label">24</div>Lai arī mana mēle cauru dienu stāsta par Tavu taisnīgumu, jo vīlušies un apkaunoti ir tie, kas meklēja manu nelaimi!</div></div>
    </body>
</html>
