
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Parādības par Jūdu un Jeruzālemi, ko Jesaja, Amoca dēls, redzēja Jūdas ķēniņu Usijas, Jotāma, Ahasa un Hiskijas valdīšanas laikā.</div></div>
<div class="par"><div class="verse" verse="2"><div class="verse-label">2</div>Klausaities, debesis, un ņem vērā, zeme, jo Tas Kungs runā: "Es uzaudzināju bērnus un iecēlu viņus dzīvē augstā godā, bet viņi atkrita no Manis.</div></div>
<div class="par"><div class="verse" verse="3"><div class="verse-label">3</div>Vērsis pazīst savu īpašnieku un ēzelis sava kunga sili, bet Israēls tādas lietas nepazīst, Manai tautai nav par to nekādas izpratnes!"</div></div>
<div class="par"><div class="verse" verse="4"><div class="verse-label">4</div>Bēdas šai grēcīgajai tautai, tautai, kas smagi noziegusies, šim ļaundaru dzimumam, šiem sabojātiem bērniem! Viņi ir atstājuši To Kungu un atmetuši Israēla Svēto un no Viņa novērsušies!</div></div>
<div class="par"><div class="verse" verse="5"><div class="verse-label">5</div>Pa kādu vietu jūs vēl vairāk lai sit, ja jūs jau tā arvien vēl jo vairāk kāpjaties projām? Visa galva ir slima, un sirds ir vāja.</div></div>
<div class="par"><div class="verse" verse="6"><div class="verse-label">6</div>No kāju pēdām līdz pakausim nav tur vairs nekā vesela, tikai vātis un brūces, un jauni ievainojumi, kas nav apkopti, nav pārsieti un ar eļļu ieziesti;</div></div>
<div class="par"><div class="verse" verse="7"><div class="verse-label">7</div>jūsu zeme ir kļuvusi par tuksnesi, jūsu pilsētas ar uguni nodedzinātas, jūsu tīrumos svešinieki apēd to augļus jūsu acu priekšā. Jā, tiešām, izkaltusi kailatne ir viscaur un pie tam kā svešu ļaužu postījumu sekas.</div></div>
<div class="par"><div class="verse" verse="8"><div class="verse-label">8</div>Pāri palikusi ir tikai Ciānas meita kā būdiņa vīna dārzā, kā sarga mājiņa sakņu dārzā, kā no visām pusēm ieslēgts sarga tornis.</div></div>
<div class="par"><div class="verse" verse="9"><div class="verse-label">9</div>Ja Tas Kungs Cebaots nebūtu mums saglabājis šo mazo atlikumu, mēs būtu kā Sodoma, mēs līdzinātos Gomorai.</div></div>
<div class="par"><div class="verse" verse="10"><div class="verse-label">10</div>Klausaities Tā Kunga vārdus, jūs Sodomas valdnieki, atver savas ausis mūsu Dieva baušļiem tu, Gomoras tauta!</div></div>
<div class="par"><div class="verse" verse="11"><div class="verse-label">11</div>"Kam Man vajadzīgi jūsu daudzie kaujamie upuri?" saka Tas Kungs. "Man ir apnikuši jūsu aunu un baroto teļu dedzināmie upuri, Man netīk jēru un āžu asinis.</div></div>
<div class="par"><div class="verse" verse="12"><div class="verse-label">12</div>Kad jūs nākat rādīties Manā priekšā, kas tad no jums prasa, lai jūs samīdāt Manus pagalmus?</div></div>
<div class="par"><div class="verse" verse="13"><div class="verse-label">13</div>Nenesiet Man vairs veltīgo un liekulīgo ēdamo upuri, to kvēpināmā smarža ir negantība un iedveš Man riebumu. Es neieredzu un nevaru ciest jūsu jaunajos mēnešos un sabatos noturamās svētku sapulces, jo tās ir gan krāšņas un svinīgas, bet tai pašā laikā bezdievības pilnas!</div></div>
<div class="par"><div class="verse" verse="14"><div class="verse-label">14</div>Es ienīstu jūsu jaunos mēnešus un jūsu gadskārtējos svētkus, tie Man ir par nastu, tie Man kļuvuši neciešami!</div></div>
<div class="par"><div class="verse" verse="15"><div class="verse-label">15</div>Kad jūs paceļat savas rokas, Es apslēpju Savas acis no jums, un, lai cik daudz jūs arī lūgtu, Es jūs tomēr neuzklausu, jo jūsu rokas ir aptraipītas asinīm.</div></div>
<div class="par"><div class="verse" verse="16"><div class="verse-label">16</div>Mazgājieties, šķīstaities, pārtrauciet savus ļaunos darbus Manu acu priekšā! Mitieties ļaunu darīt!</div></div>
<div class="par"><div class="verse" verse="17"><div class="verse-label">17</div>Mācaities labu darīt, meklējiet taisnību, palīdziet apspiestajiem, stājieties pretī varmācībai, piešķiriet pienācīgo tiesu bāriņiem, aizstāviet atraitni!</div></div>
<div class="par"><div class="verse" verse="18"><div class="verse-label">18</div>Tad nāciet, turēsim tiesu, saka Tas Kungs. Kaut jūsu grēki arī būtu sarkani kā asinis, tomēr tie paliks balti kā sniegs; kaut tie arī būtu kā purpurs, tomēr tie kļūs kā vilna.</div></div>
<div class="par"><div class="verse" verse="19"><div class="verse-label">19</div>Ja jūs būsit Man padevīgi un paklausīgi, tad jūs baudīsit zemes svētību.</div></div>
<div class="par"><div class="verse" verse="20"><div class="verse-label">20</div>Bet, ja jūs pretosities un nepaklausīsit, būsit cietgalvīgi, tad zobens jūs aprīs, jo Tā Kunga mute to runājusi!"</div></div>
<div class="par"><div class="verse" verse="21"><div class="verse-label">21</div>Kā gan tik uzticīga pilsēta kļuvusi par netikli, Ciāna, kas bija agrāk pilna taisnības! Tur mājoja patiesība, bet tagad slepkavas!</div></div>
<div class="par"><div class="verse" verse="22"><div class="verse-label">22</div>Tavs sudrabs ir kļuvis par sārņiem, tavs vīns ir atšķaidīts ar ūdeni.</div></div>
<div class="par"><div class="verse" verse="23"><div class="verse-label">23</div>Tavi pārvaldnieki ir atkritēji un zagļu biedri, tie ņem uzpirkšanas dāvanas un dzenas pēc peļņas; bāriņiem tie neizdod tiesas; atraitņu sūdzības nenonāk viņu priekšā.</div></div>
<div class="par"><div class="verse" verse="24"><div class="verse-label">24</div>Tādēļ saka tas Visuaugstākais, Tas Kungs Cebaots, Israēla Varenais: "Es remdēšu Savas dusmas Savu pretinieku ciešanās un Savu atriebību izgāzīšu pār Saviem ienaidniekiem!</div></div>
<div class="par"><div class="verse" verse="25"><div class="verse-label">25</div>Es vērsīšu Savu roku pret tevi un tīrīšu tavus sārņus kā ar sārmu un aizmetīšu projām visu mazvērtīgo, kas tev piemaisīts.</div></div>
<div class="par"><div class="verse" verse="26"><div class="verse-label">26</div>Un Es tev došu atkal tiesnešus kā citkārt un padomdevējus kā sākumā. Tad tevi sauks atkal par taisnības pili, par uzticīgo pilsētu."</div></div>
<div class="par"><div class="verse" verse="27"><div class="verse-label">27</div>Ciāna tiks izglābta caur tiesu, un tie, kas tajā atgriežas, caur savu taisnīgumu.</div></div>
<div class="par"><div class="verse" verse="28"><div class="verse-label">28</div>Bet atkritēji un grēcinieki tiks iznīcināti visi kopā; kas no Tā Kunga atkāpjas, aizies bojā!</div></div>
<div class="par"><div class="verse" verse="29"><div class="verse-label">29</div>Viņi paliks kaunā to ozolu dēļ, par kuriem jums prieks, un nosarks to dārzu dēļ, kas jums tik mīļi!</div></div>
<div class="par"><div class="verse" verse="30"><div class="verse-label">30</div>Jo jūs būsit kā ozols, kura lapas savītušas, kā dārzs, kam nav ūdens!</div></div>
<div class="par"><div class="verse" verse="31"><div class="verse-label">31</div>Pat varenais būs kā pakulas un viņa darbs kā dzirkstele, tie sadegs kopā, un dzēsēja nebūs!</div></div>
    </body>
</html>
