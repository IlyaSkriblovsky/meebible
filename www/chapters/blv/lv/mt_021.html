
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, kad tie tuvojās Jeruzālemei un nāca pie Betfagas, pie Eļļas kalna, tad Jēzus sūtīja divus no Saviem mācekļiem</div></div>
<div class="par"><div class="verse" verse="2"><div class="verse-label">2</div>un tiem sacīja: "Eita uz ciemu, kas jūsu priekšā, un tūdaļ jūs atradīsit ēzeļa māti piesietu un pie tās kumeļu. Atraisiet tos un vediet pie Manis.</div></div>
<div class="par"><div class="verse" verse="3"><div class="verse-label">3</div>Un, ja kas jums ko sacīs, tad atsakait: Tam Kungam to vajag, tūdaļ Viņš jums tos atlaidīs."</div></div>
<div class="par"><div class="verse" verse="4"><div class="verse-label">4</div>Bet viss tas notika, lai piepildītos pravieša sludinātais vārds:</div></div>
<div class="par"><div class="verse" verse="5"><div class="verse-label">5</div>sakait Ciānas meitai: redzi, tavs Ķēniņš nāk pie tevis lēnprātīgs, jādams uz ēzeļa un nastunesējas ēzeļa mātes kumeļa.-</div></div>
<div class="par"><div class="verse" verse="6"><div class="verse-label">6</div>Un mācekļi nogāja un darīja tā, kā Jēzus tiem bija pavēlējis,</div></div>
<div class="par"><div class="verse" verse="7"><div class="verse-label">7</div>atveda ēzeļa māti un kumeļu, uzlika tiem savas drēbes un sēdināja Viņu tur virsū.</div></div>
<div class="par"><div class="verse" verse="8"><div class="verse-label">8</div>Bet daudz ļaužu izklāja savas drēbes uz ceļa, citi cirta zarus no kokiem un kaisīja tos uz ceļa,</div></div>
<div class="par"><div class="verse" verse="9"><div class="verse-label">9</div>bet ļaudis, kas gāja Viņam priekšā un nopakaļ, kliedza un sauca: "Ozianna Dāvida dēlam, slavēts, kas nāk Tā Kunga Vārdā! Ozianna visaugstākās debesīs!"</div></div>
<div class="par"><div class="verse" verse="10"><div class="verse-label">10</div>Un, kad Viņš iejāja Jeruzālemē, visa pilsēta sacēlās un sacīja: "Kas Tas tāds?"</div></div>
<div class="par"><div class="verse" verse="11"><div class="verse-label">11</div>Bet ļaudis sacīja: "Šis ir pravietis Jēzus no Nacaretes Galilejā."</div></div>
<div class="par"><div class="verse" verse="12"><div class="verse-label">12</div>Un Jēzus iegāja Templī un izdzina laukā visus, kas Templī pārdeva un pirka, apgāza naudas mijēju galdus un baložu pārdevēju solus</div></div>
<div class="par"><div class="verse" verse="13"><div class="verse-label">13</div>un saka tiem: "Ir rakstīts: Manam namam jābūt lūgšanas namam, - bet jūs to padarāt par slepkavu bedri."</div></div>
<div class="par"><div class="verse" verse="14"><div class="verse-label">14</div>Un akli un tizli nāca pie Viņa Templī, un Viņš dziedināja tos.</div></div>
<div class="par"><div class="verse" verse="15"><div class="verse-label">15</div>Bet, kad augstie priesteri un rakstu mācītāji redzēja brīnuma darbus, ko Viņš darīja, un dzirdēja bērnus Templī kliedzam un saucam: Ozianna Dāvida dēlam! - tad tie apskaitās</div></div>
<div class="par"><div class="verse" verse="16"><div class="verse-label">16</div>un sacīja Viņam: "Vai Tu nedzirdi, ko šie saka?" Bet Jēzus saka tiem: "Dzirdu gan. Vai jūs nekad neesat lasījuši: no bērniņu un zīdaiņu mutes Tu Sev slavu sagādājis?"</div></div>
<div class="par"><div class="verse" verse="17"><div class="verse-label">17</div>Un Viņš atstāja tos, izgāja no pilsētas uz Betāniju un palika tur pa nakti.</div></div>
<div class="par"><div class="verse" verse="18"><div class="verse-label">18</div>Bet, kad Viņš rīta agrumā atkal gāja uz pilsētu, Viņam gribējās ēst.</div></div>
<div class="par"><div class="verse" verse="19"><div class="verse-label">19</div>Un Viņš redzēja vīģes koku ceļmalā, piegāja klāt un neatrada uz tā nekā kā tikai lapas vien un sacīja: "Uz tevis augļi nemūžam vairs lai neaug." Un vīģes koks tūdaļ nokalta.</div></div>
<div class="par"><div class="verse" verse="20"><div class="verse-label">20</div>Un mācekļi, to redzēdami, brīnījās un sacīja: "Kā vīģes koks tik ātri nokalta?"</div></div>
<div class="par"><div class="verse" verse="21"><div class="verse-label">21</div>Bet Jēzus atbildēja un sacīja tiem: "Patiesi Es jums saku: ja jums ir ticība un jūs nešaubāties, tad jūs ne vien tā varēsit darīt ar vīģes koku, bet arī, kad jūs teiksit šim kalnam: celies un meties jūrā, - tad tas notiks.</div></div>
<div class="par"><div class="verse" verse="22"><div class="verse-label">22</div>Un visu, ko jūs ticībā lūgsit, to jūs dabūsit."</div></div>
<div class="par"><div class="verse" verse="23"><div class="verse-label">23</div>Un, kad Viņš ienāca Templī, tad, Viņam tur mācot, augstie priesteri un tautas vecaji piegāja pie Viņa un sacīja: "Kādā varā Tu to dari? Un kas Tev deva tādu varu?"</div></div>
<div class="par"><div class="verse" verse="24"><div class="verse-label">24</div>Bet Jēzus atbildēja un sacīja tiem: "Es arī gribu jums jautāt vienu lietu; ja jūs Man to teiksit, tad Es arī jums sacīšu, kādā varā Es to daru:</div></div>
<div class="par"><div class="verse" verse="25"><div class="verse-label">25</div>no kurienes bija Jāņa kristība? Vai no debesīm vai no cilvēkiem?" Bet tie apspriedās savā starpā un sacīja: "Ja mēs teiksim: no debesīm, - tad Viņš mums sacīs: kāpēc tad jūs viņam neticējāt?</div></div>
<div class="par"><div class="verse" verse="26"><div class="verse-label">26</div>Bet, ja mēs sakām: no cilvēkiem, - tad mums jābīstas no ļaudīm; jo visi tur Jāni par pravieti."</div></div>
<div class="par"><div class="verse" verse="27"><div class="verse-label">27</div>Un viņi atbildēja Jēzum un sacīja: "Mēs nezinām." Tad Viņš sacīja tiem: "Tad arī Es jums nesaku, kādā varā Es to daru.</div></div>
<div class="par"><div class="verse" verse="28"><div class="verse-label">28</div>Bet kā jums šķiet? Kādam cilvēkam bija divi dēli, un viņš gāja pie pirmā un sacīja: dēls, ej un strādā šodien manā vīnadārzā.</div></div>
<div class="par"><div class="verse" verse="29"><div class="verse-label">29</div>Un tas atbildēja un sacīja: jā, kungs! - Bet viņš negāja.</div></div>
<div class="par"><div class="verse" verse="30"><div class="verse-label">30</div>Viņš aizgāja pie otra dēla un sacīja tāpat. Tas atbildēja un sacīja: es negribu. - Pēc tam viņam palika žēl, un viņš aizgāja.</div></div>
<div class="par"><div class="verse" verse="31"><div class="verse-label">31</div>Kurš no šiem diviem ir darījis tēva prātu?" Tie saka: "Pēdējais." Tad Jēzus saka tiem: "Patiesi Es jums saku: muitnieki un netikles drīzāk nāks Dieva valstībā nekā jūs.</div></div>
<div class="par"><div class="verse" verse="32"><div class="verse-label">32</div>Jo Jānis nāca pie jums pa taisnības ceļu, un jūs viņam neticējāt; bet muitnieki un netikles viņam ticēja. Bet arī tad, to redzēdami, jūs neatgriezāties un viņam neticējāt.</div></div>
<div class="par"><div class="verse" verse="33"><div class="verse-label">33</div>Klausaities citu līdzību. Bija nama tēvs, kas dēstīja vīnadārzu, uzcēla tam visapkārt sētu, izraka tanī vīna spaidu un uzcēla torni, un iznomāja to strādniekiem, un pats aizceļoja.</div></div>
<div class="par"><div class="verse" verse="34"><div class="verse-label">34</div>Kad augļu laiks atnāca, tad viņš sūtīja savus kalpus pie strādniekiem, lai saņemtu savus augļus.</div></div>
<div class="par"><div class="verse" verse="35"><div class="verse-label">35</div>Bet strādnieki ņēma viņa kalpus: vienu tie šauta, otru nokāva un trešo nomētāja akmeņiem.</div></div>
<div class="par"><div class="verse" verse="36"><div class="verse-label">36</div>Viņš sūtīja atkal citus kalpus, vairāk kā pirmoreiz, un tie darīja viņiem tāpat.</div></div>
<div class="par"><div class="verse" verse="37"><div class="verse-label">37</div>Beidzot viņš sūtīja pie tiem savu dēlu un sacīja: no mana dēla tie taču kaunēsies.</div></div>
<div class="par"><div class="verse" verse="38"><div class="verse-label">38</div>Bet, kad strādnieki ieraudzīja viņa dēlu, tie sacīja savā starpā: šis ir tas mantinieks: iesim, nokausim to un paturēsim viņa mantojumu.</div></div>
<div class="par"><div class="verse" verse="39"><div class="verse-label">39</div>Un viņi ņēma to, izmeta no vīnadārza ārā un nokāva.</div></div>
<div class="par"><div class="verse" verse="40"><div class="verse-label">40</div>Kad nu vīnadārza kungs nāks, ko viņš darīs šiem strādniekiem?"</div></div>
<div class="par"><div class="verse" verse="41"><div class="verse-label">41</div>Viņi Tam sacīja: "Viņš šos ļaundarus bez žēlastības nogalinās un izdos vīnadārzu citiem strādniekiem, kas viņam atdos augļus īstā laikā."</div></div>
<div class="par"><div class="verse" verse="42"><div class="verse-label">42</div>Jēzus sacīja tiem: "Vai jūs nekad neesat rakstus lasījuši: akmens, ko nama cēlēji atmetuši, ir kļuvis par stūra akmeni; tas ir no Tā Kunga un ir brīnums mūsu acīs. -</div></div>
<div class="par"><div class="verse" verse="43"><div class="verse-label">43</div>Tāpēc Es jums saku: Dieva valstība no jums tiks atņemta un dota tautai, kas nes viņas augļus.</div></div>
<div class="par"><div class="verse" verse="44"><div class="verse-label">44</div>Un, kas kritīs uz šo akmeni, tas sašķīdīs, bet, uz ko tas kritīs, to viņš satrieks."</div></div>
<div class="par"><div class="verse" verse="45"><div class="verse-label">45</div>Un, kad augstie priesteri un farizeji dzirdēja Viņa līdzības, tie saprata, ka Tas runāja par viņiem.</div></div>
<div class="par"><div class="verse" verse="46"><div class="verse-label">46</div>Tie meklēja Viņu tvert, bet bijās no ļaudīm, jo tie turēja Viņu par pravieti.</div></div>
    </body>
</html>
