
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad nu Jēkabs redzēja, ka Ēģiptē ir labība, tas sacīja saviem dēliem: "Kāpēc jūs skatāties cits uz citu?</div></div>
<div class="par"><div class="verse" verse="2"><div class="verse-label">2</div>Redziet, es esmu dzirdējis, ka Ēģiptē ir labība, noejiet turp un pērciet mums to, lai mēs varētu palikt dzīvi un mums nebūtu jāmirst."</div></div>
<div class="par"><div class="verse" verse="3"><div class="verse-label">3</div>Un Jāzepa desmit brāļi nogāja, lai iepirktu labību no Ēģiptes.</div></div>
<div class="par"><div class="verse" verse="4"><div class="verse-label">4</div>Bet Jāzepa brālim Benjamīnam Jēkabs neļāva iet brāļiem līdzi, jo viņš sacīja: "Ka tam nenotiek kāda nelaime."</div></div>
<div class="par"><div class="verse" verse="5"><div class="verse-label">5</div>Tā Israēla dēli nogāja citu gājēju vidū, lai pirktu labību, jo Kānaāna zemē bija bads.</div></div>
<div class="par"><div class="verse" verse="6"><div class="verse-label">6</div>Bet Jāzeps bija zemes pārvaldnieks un labības pārdevējs visiem zemes iedzīvotājiem. Kad Jāzepa brāļi nāca un klanījās līdz zemei viņa priekšā,</div></div>
<div class="par"><div class="verse" verse="7"><div class="verse-label">7</div>tad Jāzeps, ieraudzījis savus brāļus, tos pazina, tomēr viņš izlikās viņus nepazīstam un teica viņiem skarbi: "No kurienes jūs nākuši?" Un viņi atbildēja: "No Kānaāna zemes, lai pirktu labību."</div></div>
<div class="par"><div class="verse" verse="8"><div class="verse-label">8</div>Un Jāzeps pazina savus brāļus, bet tie viņu nepazina.</div></div>
<div class="par"><div class="verse" verse="9"><div class="verse-label">9</div>Un Jāzeps atcerējās savus sapņus, kādus tas par viņiem bija sapņojis, un viņš sacīja tiem: "Jūs esat izlūki, jo jūs esat nākuši izpētīt zemes neapsargātās vietas."</div></div>
<div class="par"><div class="verse" verse="10"><div class="verse-label">10</div>Un tie atbildēja: "Nē, kungs, tavi kalpi ir nākuši labību pirkt.</div></div>
<div class="par"><div class="verse" verse="11"><div class="verse-label">11</div>Mēs visi esam viena vīra dēli, mēs esam godīgi ļaudis, tavi kalpi nav izlūki."</div></div>
<div class="par"><div class="verse" verse="12"><div class="verse-label">12</div>Bet viņš teica uz tiem: "Nē! Jūs esat nākuši izpētīt zemes neapsargātās vietas."</div></div>
<div class="par"><div class="verse" verse="13"><div class="verse-label">13</div>Bet tie sacīja: "Mēs, tavi kalpi, bijām divpadsmit brāļi, viena tēva dēli Kānaāna zemē; jaunākais šobrīd vēl ir pie mūsu tēva, bet tā viena vairs nav."</div></div>
<div class="par"><div class="verse" verse="14"><div class="verse-label">14</div>Tad Jāzeps viņiem sacīja: "Tas tā ir, kā es jums esmu teicis. Jūs esat izlūki.</div></div>
<div class="par"><div class="verse" verse="15"><div class="verse-label">15</div>Tik tiešām, ka faraons dzīvs, pie tā varēs pārbaudīt jūs; no šejienes jūs netiksit prom, kamēr jūsu jaunākais brālis netiks atvests šurp!</div></div>
<div class="par"><div class="verse" verse="16"><div class="verse-label">16</div>Aizsūtiet vienu no jūsu vidus, tas lai paņem jūsu brāli, bet jūs esat apcietināti; tā jūsu vārdi tiks pārbaudīti, vai tie ir patiesība vai nav. Pie faraona dzīvības! Jūs esat izlūki."</div></div>
<div class="par"><div class="verse" verse="17"><div class="verse-label">17</div>Un viņš tos ieslēdza cietumā trīs dienas.</div></div>
<div class="par"><div class="verse" verse="18"><div class="verse-label">18</div>Un Jāzeps sacīja viņiem trešajā dienā: "Darait tā, tad jūs paliksit dzīvi, arī es bīstos Dieva.</div></div>
<div class="par"><div class="verse" verse="19"><div class="verse-label">19</div>Ja jūs esat uzticami ļaudis, tad lai viens no jums, brāļiem, paliek važās šinī apcietinājumā, bet jūs pārējie ejiet un aizvediet labību, tāpēc ka bads taču ir jūsu mājās.</div></div>
<div class="par"><div class="verse" verse="20"><div class="verse-label">20</div>Atvediet savu jaunāko brāli pie manis, tad jūsu vārdi apstiprināsies un jūs nemirsit." Un tie darīja tā.</div></div>
<div class="par"><div class="verse" verse="21"><div class="verse-label">21</div>Un tie cits citam sacīja: "Patiesi, mums tagad jāizpērk vaina mūsu brāļa dēļ; mēs redzējām viņa dvēseles bēdas, kad viņš lūdzās, lai mēs to apžēlotu, bet mēs viņu nepaklausījām; tāpēc tagad pār mums nāk šīs bēdas."</div></div>
<div class="par"><div class="verse" verse="22"><div class="verse-label">22</div>Un Rūbens tiem atbildēja: "Vai es neteicu jums, sacīdams: neapgrēkosimies pie zēna, - bet jūs neklausījāt. Tagad viņa asinis tiek atprasītas."</div></div>
<div class="par"><div class="verse" verse="23"><div class="verse-label">23</div>Un viņi nezināja, ka Jāzeps viņus saprata, jo tur bija tulks starp tiem.</div></div>
<div class="par"><div class="verse" verse="24"><div class="verse-label">24</div>Un viņš aizgāja no tiem un raudāja, bet tad atkal atgriezās pie viņiem un sarunājās ar tiem. Un viņš paņēma no viņu vidus Simeonu un saistīja to viņu acu priekšā.</div></div>
<div class="par"><div class="verse" verse="25"><div class="verse-label">25</div>Un Jāzeps deva pavēli piepildīt viņu maisus ar labību, bet viņu naudu ielikt ikviena maisā un iedot ceļamaizi līdzi ceļā. Un tā tika darīts.</div></div>
<div class="par"><div class="verse" verse="26"><div class="verse-label">26</div>Tad tie uzkrāva labību saviem ēzeļiem un aizgāja no turienes.</div></div>
<div class="par"><div class="verse" verse="27"><div class="verse-label">27</div>Kad nu viens no tiem atvēra savu maisu, lai mājvietā dotu barību savam ēzelim, tad tas ieraudzīja savu naudu, kas bija viņa barības maisa virsgalā.</div></div>
<div class="par"><div class="verse" verse="28"><div class="verse-label">28</div>Un viņš sacīja saviem brāļiem: "Mana nauda ir atlikta atpakaļ, lūk, tā ir manā barības maisā." Un sirds tiem pamira, jo tie bija izbijušies un teica cits citam: "Ko Dievs mums ir darījis?"</div></div>
<div class="par"><div class="verse" verse="29"><div class="verse-label">29</div>Un viņi nonāca pie sava tēva Jēkaba Kānaāna zemē un stāstīja viņam visu, kas tiem bija atgadījies, sacīdami:</div></div>
<div class="par"><div class="verse" verse="30"><div class="verse-label">30</div>"Tas zemes kungs runāja ar mums bargi un turēja mūs par izlūkiem.</div></div>
<div class="par"><div class="verse" verse="31"><div class="verse-label">31</div>Bet mēs teicām viņam: mēs esam godīgi ļaudis, mēs neesam izlūki.</div></div>
<div class="par"><div class="verse" verse="32"><div class="verse-label">32</div>Mēs esam divpadsmit brāļi, viena tēva dēli, tā viena nav, un tikai jaunākais šobrīd ir pie mūsu tēva Kānaāna zemē.</div></div>
<div class="par"><div class="verse" verse="33"><div class="verse-label">33</div>Un tas zemes kungs mums sacīja: pēc tā es pazīšu, vai jūs esat uzticami: vienu no jums, brāļiem, atstājiet pie manis, bet ņemiet labību, jo bads ir jūsu mājās, un ejiet.</div></div>
<div class="par"><div class="verse" verse="34"><div class="verse-label">34</div>Un atvediet savu jaunāko brāli pie manis, tad es zināšu, ka jūs neesat izlūki, bet taisni ļaudis. Tad es jums atdošu jūsu brāli, un jūs varēsit brīvi ceļot pa šo zemi."</div></div>
<div class="par"><div class="verse" verse="35"><div class="verse-label">35</div>Un, izberot savus maisus, viņi atrada ikviens savu naudas vīstokli savā maisā; un viņi un viņu tēvs, ieraudzījuši naudas vīstokļus, sabijās.</div></div>
<div class="par"><div class="verse" verse="36"><div class="verse-label">36</div>Un Jēkabs, viņu tēvs, sacīja viņiem: "Jūs man atņemat manus bērnus! Jāzepa vairs nav, Simeona arī nav. Tagad arī Benjamīnu jūs gribat paņemt. Viss tas ir nācis pār mani!"</div></div>
<div class="par"><div class="verse" verse="37"><div class="verse-label">37</div>Tad Rūbens sacīja savam tēvam: "Manus divi dēlus tu vari likt nonāvēt, ja es viņu tev neatvedīšu atpakaļ; dod viņu manā rokā, es tev viņu atvedīšu atpakaļ."</div></div>
<div class="par"><div class="verse" verse="38"><div class="verse-label">38</div>Un viņš sacīja: "Manam dēlam nebūs iet ar jums, jo viņa īstais brālis ir miris un viņš ir viens pats atlicies. Ja ceļā, kurā jūs dodaties, ar viņu kas notiek, tad jūs manu sirmo galvu ar skumjām novestu pazemē."</div></div>
    </body>
</html>
