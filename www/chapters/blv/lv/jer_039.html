
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad Jeruzāleme bija ieņemta, Jūdas ķēniņa Cedekijas devītā valdīšanas gada desmitajā mēnesī uzbruka Bābeles ķēniņš Nebukadnēcars ar visu savu karaspēku Jeruzālemei un to aplenca.</div></div>
<div class="par"><div class="verse" verse="2"><div class="verse-label">2</div>Cedekijas vienpadsmitā valdīšanas gada ceturtā mēneša devītajā dienā tie ielauzās pilsētā.</div></div>
<div class="par"><div class="verse" verse="3"><div class="verse-label">3</div>Tad visi Bābeles kara virsnieki iegāja pilsētā un apmetās pie vidējiem vārtiem: Nergals-Sarecers, galminieku virsnieks Samgars-Nebo Sarsekims, gudro virsnieks Nergals-Sarecers un visi pārējie Bābeles ķēniņa virsnieki.</div></div>
<div class="par"><div class="verse" verse="4"><div class="verse-label">4</div>Kad Jūdas ķēniņš Cedekija un visi viņa kareivji to redzēja, tie metās bēgt, atstāja pilsētu naktī pa ķēniņa dārza ceļu cauri vārtiem divu mūru starpā un izgāja klajumā.</div></div>
<div class="par"><div class="verse" verse="5"><div class="verse-label">5</div>Bet kaldeju karaspēks tiem dzinās pakaļ un panāca Cedekiju Jērikas klajumos. Tie viņu saņēma un veda pie Bābeles ķēniņa Nebukadnēcara uz Riblu Hamatas novadā. Un tas sprieda tiesu pār viņu.</div></div>
<div class="par"><div class="verse" verse="6"><div class="verse-label">6</div>Bābeles ķēniņš lika Cedekijas dēlus nokaut Riblā viņa acu priekšā, tāpat arī visus Jūdas dižciltīgos.</div></div>
<div class="par"><div class="verse" verse="7"><div class="verse-label">7</div>Cedekijam viņš lika izdurt acis, to saistīt ar vara saitēm un vest uz Bābeli.</div></div>
<div class="par"><div class="verse" verse="8"><div class="verse-label">8</div>Kaldeji nodedzināja ķēniņa pili un iedzīvotāju namus un noārdīja Jeruzālemes mūrus.</div></div>
<div class="par"><div class="verse" verse="9"><div class="verse-label">9</div>Bet vēl pilsētā palikušos un tos, kas bija pārbēguši pie viņiem, un visus, cik vēl bija pāri palikuši tautā, miesassardzes virsnieks Nebusaradans aizveda uz Bābeli.</div></div>
<div class="par"><div class="verse" verse="10"><div class="verse-label">10</div>Bet no vienkāršiem ļaudīm, kam nebija īpašuma, miesassardzes pavēlnieks Nebusaradans atstāja vienu daļu Jūdas zemē un ierādīja tiem tanī dienā vīnadārzus un tīrumus.</div></div>
<div class="par"><div class="verse" verse="11"><div class="verse-label">11</div>Par Jeremiju turpretī Bābeles ķēniņš Nebukadnēcars miesassardzes priekšniekam Nebusaradanam deva šādu pavēli:</div></div>
<div class="par"><div class="verse" verse="12"><div class="verse-label">12</div>"Ņem tu viņu un gādā par viņu! Nedari viņam nekā ļauna! Ievēro viņa vēlēšanās un, kā viņš tev sacīs, tā dari ar viņu!"</div></div>
<div class="par"><div class="verse" verse="13"><div class="verse-label">13</div>Tad augstākais miesassardzes priekšnieks Nebusaradans, galminieku priekšnieks Nebusasbans un zīmju tulku priekšnieks Nergals-Sarecers un visi pārējie Bābeles ķēniņa virsnieki sūtīja ļaudis pēc Jeremijas.</div></div>
<div class="par"><div class="verse" verse="14"><div class="verse-label">14</div>Tie izņēma Jeremiju no pils sardzes cietuma un nodeva to Gedaljam, Ahikāma dēlam, kas savukārt bija Šafana dēls. Tā Jeremija palika pie tautas.</div></div>
<div class="par"><div class="verse" verse="15"><div class="verse-label">15</div>Bet pār Jeremiju, kad tas vēl sēdēja pils sardzes cietumā, nāca Tā Kunga vārds:</div></div>
<div class="par"><div class="verse" verse="16"><div class="verse-label">16</div>"Ej un saki ķēniņa kalpam etiopietim Ebedmeleham: tā saka Tas Kungs, Israēla Dievs: Es izpildīšu Savus draudus pār šo pilsētu tai par ļaunu un ne par labu, nedz arī par svētību: tu pats to redzēsi tanī dienā.</div></div>
<div class="par"><div class="verse" verse="17"><div class="verse-label">17</div>Bet tevi Es izglābšu tanī dienā, tā saka Tas Kungs, un tu nekritīsi to vīru rokā, no kuriem tu bīsties.</div></div>
<div class="par"><div class="verse" verse="18"><div class="verse-label">18</div>Tiešām, Es ļaušu tev izbēgt, tu nekritīsi no zobena, bet iemantosi dzīvību, jo tu paļāvies uz Mani!" - tā saka Tas Kungs.</div></div>
    </body>
</html>
