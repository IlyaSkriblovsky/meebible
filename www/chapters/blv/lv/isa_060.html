
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Celies, topi apgaismota! Jo tava gaisma nāk, un Tā Kunga godība uzlec pār tevi.</div></div>
<div class="par"><div class="verse" verse="2"><div class="verse-label">2</div>Tik tiešām, tumsība apklāj zemi un dziļa krēsla tautas, bet pār tevi uzlec kā saule Tas Kungs, un Viņa godība parādās pār tevi.</div></div>
<div class="par"><div class="verse" verse="3"><div class="verse-label">3</div>Tautas staigās tavā gaismā un ķēniņi tai spožumā, kas uzlēcis pār tevi.</div></div>
<div class="par"><div class="verse" verse="4"><div class="verse-label">4</div>Pacel savas acis un skaties visapkārt! Tie visi ir sapulcējušies un nāk pie tevis, tavi dēli nāk no tālienes, un tavas meitas uz rokām atnestas.</div></div>
<div class="par"><div class="verse" verse="5"><div class="verse-label">5</div>Kad tu to redzēsi, tad tu starosi priekā, un tava sirds iedrebēsies un atvērsies, jo jūras bagātības virzīsies šurp pie tevis un tautu mantas ieplūdīs tevī.</div></div>
<div class="par"><div class="verse" verse="6"><div class="verse-label">6</div>Kamieļu jūklis apklās tevi, jaunie kamieļi no Midiānas un Ēfas, visi tie nāks no Sabas, tie atnesīs zeltu un vīraku un teiks Tā Kunga slavu.</div></div>
<div class="par"><div class="verse" verse="7"><div class="verse-label">7</div>Visi Kedaras ganāmie pulki pulcēsies tevī, Nebajota auni būs tavā rīcībā, Man par patiku tos nesīs uz Mana altāra, un Es padarīšu Savu spožuma pilno namu vēl vairāk mirdzošu.</div></div>
<div class="par"><div class="verse" verse="8"><div class="verse-label">8</div>Kas tie tādi, kas skrien kā padebeši un lido kā baloži virzienā uz savām ligzdām?</div></div>
<div class="par"><div class="verse" verse="9"><div class="verse-label">9</div>Mani gaida jūras salas, un Taršišas kuģi iet pa priekšu, lai atvestu tavus bērnus no tālienes, tāpat viņu zeltu un sudrabu, kas domāts Tā Kunga, tava Dieva, Vārdam un Israēla Svētajam, jo Viņš tevi cēlis augstā godā.</div></div>
<div class="par"><div class="verse" verse="10"><div class="verse-label">10</div>Sveši ļaudis cels tavus mūrus, un viņu ķēniņi tev kalpos, jo Savās dusmās Es tevi gan situ, bet Savā labprātībā Es par tevi apžēlojos.</div></div>
<div class="par"><div class="verse" verse="11"><div class="verse-label">11</div>Tavi vārti būs vienmēr atvērti, tie dienu un nakti netiks aizslēgti, lai ielaistu tautu mantas un tautu ķēniņus, ko pie tevis atvedīs.</div></div>
<div class="par"><div class="verse" verse="12"><div class="verse-label">12</div>Jo visas tautas un valstis, kas tev negrib kalpot, ies bojā, un šīs tautas tiks pavisam iznīcinātas.</div></div>
<div class="par"><div class="verse" verse="13"><div class="verse-label">13</div>Libānas godība nāks pie tevis - ciprese, goba un pīnija visas kopā, lai pušķotu Mana svētuma vietu: Es pagodināšu to vietu, kur dus Manas kājas.</div></div>
<div class="par"><div class="verse" verse="14"><div class="verse-label">14</div>Tavu agrāko spaidītāju dēli nāks pazemīgi pie tevis, un visi tavi nopēlēji zemosies tev pie kājām un sauks tevi par Tā Kunga pilsētu, par Israēla Svētā Ciānu.</div></div>
<div class="par"><div class="verse" verse="15"><div class="verse-label">15</div>Tādēļ, kur tu biji atstāta un ienīsta un neviens tevi neapmeklēja, Es tevi izveidošu par mūžīgu greznumu, par prieku nākošām paaudzēm.</div></div>
<div class="par"><div class="verse" verse="16"><div class="verse-label">16</div>Un tu zīdīsi tautu pienu, tu mielosies pie ķēniņu krūtīm un atzīsi, ka Es, Tas Kungs, esmu tavs Glābējs un Pestītājs, Jēkaba Varenais.</div></div>
<div class="par"><div class="verse" verse="17"><div class="verse-label">17</div>Vara vietā Es pagādāšu zeltu, dzelzs vietā sudrabu, koku vietā varu un akmeņu vietā dzelzi. Es darīšu mieru par tavu valdītāju un taisnību par tavu uzraugu.</div></div>
<div class="par"><div class="verse" verse="18"><div class="verse-label">18</div>Turpmāk nedzirdēs vairs tavā zemē par varmācību, par sagraušanu un postīšanu tavās robežās, bet tu sauksi savus mūrus par savu pestīšanu un savus vārtus par savu slavu.</div></div>
<div class="par"><div class="verse" verse="19"><div class="verse-label">19</div>Saule tev vairs nebūs par gaismu dienā un mēness par spīdekli naktī. Tas Kungs būs tava mūžīgā gaisma un tavs Dievs tavs brīnišķīgais greznums.</div></div>
<div class="par"><div class="verse" verse="20"><div class="verse-label">20</div>Tava saule vairs nenoies, un tavs mēness nezaudēs savu spožumu, jo Tas Kungs būs tava mūžīgā gaisma, un tavām skumju dienām būs gals.</div></div>
<div class="par"><div class="verse" verse="21"><div class="verse-label">21</div>Tad tava tauta sastāvēs tikai no taisnajiem; viņiem zeme mūžīgi piederēs kā Manam dēstījumam, kā Manu roku darbam Man par pagodinājumu.</div></div>
<div class="par"><div class="verse" verse="22"><div class="verse-label">22</div>Mazākais kļūs par tūkstoti, un sīkākais par varenu tautu. Es, Tas Kungs, to esmu solījis un savā laikā to steidzīgi izpildīšu.</div></div>
    </body>
</html>
