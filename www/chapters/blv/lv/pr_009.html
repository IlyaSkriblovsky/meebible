
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Gudrība darīja sev namu un izcirta septiņus stabus,</div></div>
<div class="par"><div class="verse" verse="2"><div class="verse-label">2</div>tā nokāva savus kaujamos lopus, sajauca savu vīnu un saklāja galdu,</div></div>
<div class="par"><div class="verse" verse="3"><div class="verse-label">3</div>tā izsūtīja savas kalpones, lai viņas sauc no pilsētas augstajām vietām:</div></div>
<div class="par"><div class="verse" verse="4"><div class="verse-label">4</div>"Kas nejēga, lai pošas šurp!" Un neprātīgajam viņa saka:</div></div>
<div class="par"><div class="verse" verse="5"><div class="verse-label">5</div>"Nāciet, ēdiet no manas maizes un dzeriet vīnu, ko es esmu ielējusi!</div></div>
<div class="par"><div class="verse" verse="6"><div class="verse-label">6</div>Atmetiet neprāta rīcību, tad jūs dzīvosit, un ejiet pa atziņas un prāta ceļu!"</div></div>
<div class="par"><div class="verse" verse="7"><div class="verse-label">7</div>Kas brīdina izsmējēju, tas uzkrauj sev kaunu, un, kas bezdievīgo soda, tam būs jāsaņem izsmiekls.</div></div>
<div class="par"><div class="verse" verse="8"><div class="verse-label">8</div>Nesodi izsmējēju - viņš tevi ienīst; nosodi un pārmāci prātīgo - un viņš tevi mīlēs.</div></div>
<div class="par"><div class="verse" verse="9"><div class="verse-label">9</div>Dod sapratīgajam, tad viņš kļūs savās atziņās vēl dziļāks; pamāci taisnīgo, tad viņš vēl vairāk pieņemsies mācībā.</div></div>
<div class="par"><div class="verse" verse="10"><div class="verse-label">10</div>Gudrības sākums ir Tā Kunga bijāšana, un izprast, kas svēts, tā ir atzīšana.</div></div>
<div class="par"><div class="verse" verse="11"><div class="verse-label">11</div>Jo caur mani tavu dzīves dienu daudzums pieaugs, un lielāks kļūs arī tavu dzīves gadu skaits.</div></div>
<div class="par"><div class="verse" verse="12"><div class="verse-label">12</div>Ja tu esi prātīgs, tad tu esi paša labā prātīgs, ja tu esi izsmējējs, tad tu to viens pats arī cietīsi.</div></div>
<div class="par"><div class="verse" verse="13"><div class="verse-label">13</div>Bet neprātība ir muļķīga, trakulīga sieva, kas ārkārtīgi naska uz tērzēšanu un tomēr neko nezina.</div></div>
<div class="par"><div class="verse" verse="14"><div class="verse-label">14</div>Tā sēd goda krēslā sava nama durvīs augšā pilsētā,</div></div>
<div class="par"><div class="verse" verse="15"><div class="verse-label">15</div>lai aicinātu pie sevis visus, kas iet garām un kas pareizi savu ceļu staigā:</div></div>
<div class="par"><div class="verse" verse="16"><div class="verse-label">16</div>"Kas ir neprātīgs, lai nāk šurp!" Un īstam nejēgam tā saka:</div></div>
<div class="par"><div class="verse" verse="17"><div class="verse-label">17</div>"Zagts ūdens ir salds, un slepenībā ēsta maize garšo lieliski!"</div></div>
<div class="par"><div class="verse" verse="18"><div class="verse-label">18</div>Bet viņš nezina, ka tur mājo mirušie un viņu viesi tumšajā bedrē.</div></div>
    </body>
</html>
