
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet notika, ka tauta kurnēja Tam Kungam ausīs. Kad Tas Kungs to dzirdēja, tad Viņš iedegās dusmās, un Tā Kunga uguns iedegās kara nometnes stūros un tos rija.</div></div>
<div class="par"><div class="verse" verse="2"><div class="verse-label">2</div>Tad tauta kliedza uz Mozu, un viņš lūdza To Kungu, un uguns nodzisa.</div></div>
<div class="par"><div class="verse" verse="3"><div class="verse-label">3</div>Un to vietu sauca Tabēra, tāpēc ka tur starp viņiem bija iedegusies Tā Kunga uguns.</div></div>
<div class="par"><div class="verse" verse="4"><div class="verse-label">4</div>Un pulks visādu salašņu, kas bija viņu vidū, kļuva stipri kārīgi; tad arī Israēla bērni pēc sava bijušā paraduma sāka raudāt un vaimanāt: "Kas mums dos ēst gaļu?</div></div>
<div class="par"><div class="verse" verse="5"><div class="verse-label">5</div>Mēs atceramies tās zivis, ko mēs Ēģiptes zemē par velti ēdām, gurķus, melones, lokus, sīpolus un ķiplokus.</div></div>
<div class="par"><div class="verse" verse="6"><div class="verse-label">6</div>Tagad mūsu dvēsele ir pagalam iztvīkusi, jo nav nekā cita kā vien manna mūsu acu priekšā!"</div></div>
<div class="par"><div class="verse" verse="7"><div class="verse-label">7</div>Bet manna bija līdzīga koriandra sēklām, un tās spīdums bija kā berilija mirga.</div></div>
<div class="par"><div class="verse" verse="8"><div class="verse-label">8</div>Un ļaudis skrēja šurpu turpu un to salasīja; viņi to samala starp diviem akmeņiem vai sasmalcināja to, sagrūžot piestā, un vārīja to podos un cepa no tās plāceņus; bet tās smarža bija kā olīvkoku eļļas smarža.</div></div>
<div class="par"><div class="verse" verse="9"><div class="verse-label">9</div>Un, kad naktī pār nometni nokrita rasa, tad nokrita arī manna.</div></div>
<div class="par"><div class="verse" verse="10"><div class="verse-label">10</div>Un, kad nu Mozus dzirdēja tautu visās ģimenēs raudam, ikvienu savas telts priekšā, tad Tā Kunga dusmas iekvēlojās karsti, un arī Mozum tā lieta izlikās ļauna.</div></div>
<div class="par"><div class="verse" verse="11"><div class="verse-label">11</div>Un Mozus runāja ar To Kungu un sacīja: "Kāpēc Tu Savam kalpam esi sagādājis tādu grūtumu? Un kādēļ es neesmu atradis Tavās acīs žēlastību, ka Tu esi licis visas tautas nastu uz maniem pleciem?</div></div>
<div class="par"><div class="verse" verse="12"><div class="verse-label">12</div>Vai tad es esmu savās miesās iznesis visu šo tautu? Vai arī es būtu tos dzemdējis, ka Tu man saki: nes tos pie savas krūts, kā zīdītāja nes savu zīdāmo bērnu, uz zemi, ko ar zvērestu Es esmu apsolījis jūsu tēviem.</div></div>
<div class="par"><div class="verse" verse="13"><div class="verse-label">13</div>Kur lai es ņemu gaļu, ko šai tautai celt priekšā? Jo tie raud manā priekšā, sacīdami: dod mums ēst gaļu!</div></div>
<div class="par"><div class="verse" verse="14"><div class="verse-label">14</div>Es viens pats nevaru nest visu šo tautu, jo tas man ir pārāk smagi!</div></div>
<div class="par"><div class="verse" verse="15"><div class="verse-label">15</div>Un, ja Tu ar mani tā gribi darīt, tad labāk nokauj mani, ja es tikai esmu atradis žēlastību Tavās acīs, un neliec man ilgāk redzēt manu nelaimi!"</div></div>
<div class="par"><div class="verse" verse="16"><div class="verse-label">16</div>Un Tas Kungs sacīja Mozum: "Sapulcini Man septiņdesmit vīrus no Israēla vecaju vidus, par kuriem tu zini, ka tie ir tautas vecaji un viņu ierēdņi; un tad ved tos pie Saiešanas telts, un lai tur viņi nostājas kopā ar tevi.</div></div>
<div class="par"><div class="verse" verse="17"><div class="verse-label">17</div>Tad Es nonākšu un ar tevi tur runāšu, un no tā Gara, kāds ir tev, Es ņemšu un likšu to viņos, un viņiem būs nest kopā ar tevi tautas nastas, lai tev nav vienam pašam viss jānes.</div></div>
<div class="par"><div class="verse" verse="18"><div class="verse-label">18</div>Bet tautai saki: dariet sevi svētus rītdienai! Tad jūs ēdīsit gaļu, jo jūs esat Tā Kunga ausīs gaudušies, sacīdami: kas dos mums ēst gaļu? Mums tik labi klājās Ēģiptes zemē! - Tāpēc Tas Kungs jums dos ēst gaļu, un jūs to baudīsit.</div></div>
<div class="par"><div class="verse" verse="19"><div class="verse-label">19</div>Jūs to neēdīsit vienu, nedz divas dienas, nedz piecas dienas, nedz desmit dienas un nedz arī divdesmit dienas,</div></div>
<div class="par"><div class="verse" verse="20"><div class="verse-label">20</div>nē, bet veselu mēnesi, tiekāms tā jums caur nāsīm izies un galīgi apniks, tāpēc ka jūs To Kungu esat atmetuši, kas ir jūsu vidū, un esat Viņa priekšā raudājuši, sacīdami: kāpēc mēs esam iznākuši no Ēģiptes zemes?"</div></div>
<div class="par"><div class="verse" verse="21"><div class="verse-label">21</div>Un Mozus sacīja: "Seši simti tūkstošu kājnieku ir tautā, kuras vidū es atrodos, bet Tu esi sacījis: Es tiem došu gaļu, un tie to ēdīs veselu mēnesi!</div></div>
<div class="par"><div class="verse" verse="22"><div class="verse-label">22</div>Vai tad kāds sīklopus un liellopus varēs viņu vajadzībām nokaut, ka viņiem pietiktu? Jeb vai visas jūras zivis būs sapulcināt, lai viņiem to būtu pietiekami?"</div></div>
<div class="par"><div class="verse" verse="23"><div class="verse-label">23</div>Bet Tas Kungs sacīja Mozum: "Vai tad Tā Kunga roka ir kļuvusi īsāka? Tagad tu redzēsi, vai piepildīsies Mani vārdi vai ne!"</div></div>
<div class="par"><div class="verse" verse="24"><div class="verse-label">24</div>Un Mozus izgāja pie tautas, un viņš tiem atstāstīja Tā Kunga vārdus; tad viņš sapulcināja septiņdesmit vīrus no tautas vecajiem un novietoja tos visapkārt teltij.</div></div>
<div class="par"><div class="verse" verse="25"><div class="verse-label">25</div>Un Tas Kungs nonāca mākonī un uz to runāja un ņēma no Gara, kas bija viņā, un lika to septiņdesmit vecajos, un notika, kad Gars tajos palika, tad tie runāja kā pravieši, bet pēc tam vairs ne.</div></div>
<div class="par"><div class="verse" verse="26"><div class="verse-label">26</div>Bet divi vīri bija palikuši nometnē, tā viena vārds bija Eldads, bet tā otra - Medads; un arī viņos palika Gars, jo tie bija starp tiem uzrakstītiem, bet viņi nebija izgājuši ārā no savām teltīm, un tomēr nometnē tie runāja kā pravieši.</div></div>
<div class="par"><div class="verse" verse="27"><div class="verse-label">27</div>Un tad kāds zēns tecēja un ziņoja Mozum, sacīdams: "Eldads un Medads nometnē runā kā pravieši!"</div></div>
<div class="par"><div class="verse" verse="28"><div class="verse-label">28</div>Tad Jozua, Nūna dēls, Mozus palīgs, viens no viņa izraudzītiem jaunekļiem, atbildēja un sacīja: "Mozu, mans kungs, aizliedz tiem!"</div></div>
<div class="par"><div class="verse" verse="29"><div class="verse-label">29</div>Tad Mozus tam atbildēja: "Vai tu esi manu tiesību aizstāvis? Ak, kaut Tā Kunga tauta visa būtu pravieši, un kaut Tas Kungs Savu Garu pār viņiem visiem dotu!"</div></div>
<div class="par"><div class="verse" verse="30"><div class="verse-label">30</div>Pēc tam Mozus kopā ar Israēla vecajiem atgriezās atpakaļ nometnē.</div></div>
<div class="par"><div class="verse" verse="31"><div class="verse-label">31</div>Tad cēlās Tā Kunga sūtīts vējš un atdzina no jūras izklaidus pāri nometnei paipalas - šeit vienas dienas gājuma puslokā un tur vienas dienas gājuma puslokā, visapkārt ap nometni divi olektis augstu kārtu virs zemes.</div></div>
<div class="par"><div class="verse" verse="32"><div class="verse-label">32</div>Un tad cēlās tauta visu dienu un visu nakti un vēl visu nākamo dienu un lasīja paipalas; un, kas maz bija salasījis, tam tomēr bija desmit homeras; un tie tās klādami izklāja nometnē sev visapkārt.</div></div>
<div class="par"><div class="verse" verse="33"><div class="verse-label">33</div>Un gaļa vēl bija starp viņu zobiem, pirms tā bija apēsta, kad Tas Kungs iekaisa dusmās pret tautu, un Tas Kungs piemeklēja tautu ar ļoti grūtām mocībām.</div></div>
<div class="par"><div class="verse" verse="34"><div class="verse-label">34</div>Tāpēc to vietu nosauca vārdā Kibrot-Taava, jo tur viņi glabāja kārīgos ļaudis.</div></div>
<div class="par"><div class="verse" verse="35"><div class="verse-label">35</div>Bet no Kibrot-Taavas tauta devās ceļā uz Hacerotu, un tie apmetās Hacerotā.</div></div>
    </body>
</html>
