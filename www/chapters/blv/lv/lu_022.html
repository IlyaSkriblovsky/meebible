
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Neraudzētās maizes svētki, ko sauc Pashā, bija tuvu,</div></div>
<div class="par"><div class="verse" verse="2"><div class="verse-label">2</div>un augstie priesteri un rakstu mācītāji prātoja, kā Viņu nonāvēt, jo tie bijās no ļaudīm.</div></div>
<div class="par"><div class="verse" verse="3"><div class="verse-label">3</div>Bet sātans bija iegājis Jūdā, kuru sauca par Iskariotu un kurš bija viens no tiem divpadsmit.</div></div>
<div class="par"><div class="verse" verse="4"><div class="verse-label">4</div>Un tas nogāja un apspriedās ar augstajiem priesteriem un virsniekiem, kā Viņu tiem nodot.</div></div>
<div class="par"><div class="verse" verse="5"><div class="verse-label">5</div>Un tie priecājās un piesolīja viņam naudu.</div></div>
<div class="par"><div class="verse" verse="6"><div class="verse-label">6</div>Un viņš piekrita un sāka meklēt izdevību, lai Viņu tiem nodotu, ļaudīm nezinot.</div></div>
<div class="par"><div class="verse" verse="7"><div class="verse-label">7</div>Bet pienāca Neraudzētās maizes diena, kurā Pashā jērs bija kaujams,</div></div>
<div class="par"><div class="verse" verse="8"><div class="verse-label">8</div>un Viņš sūtīja Pēteri un Jāni, sacīdams: "Eita un sataisiet Pashā jēru, lai to varam ēst."</div></div>
<div class="par"><div class="verse" verse="9"><div class="verse-label">9</div>Un tie Viņam jautāja: "Kur Tu gribi, lai mēs to sataisām?"</div></div>
<div class="par"><div class="verse" verse="10"><div class="verse-label">10</div>Un Viņš tiem sacīja: "Lūk, pilsētā ieejot, jums nāks pretī cilvēks, ūdens krūzi nesdams; eita tam pakaļ tai namā, kur tas ieiet,</div></div>
<div class="par"><div class="verse" verse="11"><div class="verse-label">11</div>un sakait nama kungam: Mācītājs tev liek jautāt: kur ir tā telpa, kur Es ar Saviem mācekļiem varu ēst Pashā jēru?</div></div>
<div class="par"><div class="verse" verse="12"><div class="verse-label">12</div>Un viņš jums rādīs lielu, ar segām izklātu augšistabu, turpat to sataisiet."</div></div>
<div class="par"><div class="verse" verse="13"><div class="verse-label">13</div>Tie nogājuši atrada, kā Viņš tiem bija sacījis, un sataisīja Pashā jēru.</div></div>
<div class="par"><div class="verse" verse="14"><div class="verse-label">14</div>Un, kad tā stunda pienāca, tad Viņš apsēdās pie galda un apustuļi līdz ar Viņu.</div></div>
<div class="par"><div class="verse" verse="15"><div class="verse-label">15</div>Un Viņš tiem sacīja: "Es esmu ļoti ilgojies šo Pashā jēru ar jums ēst, pirms Es ciešu,</div></div>
<div class="par"><div class="verse" verse="16"><div class="verse-label">16</div>jo Es jums saku: Es to vairs neēdīšu, tiekāms tas piepildīsies Dieva valstībā."</div></div>
<div class="par"><div class="verse" verse="17"><div class="verse-label">17</div>Un, biķeri ņēmis, Viņš pateicās un sacīja: "Ņemiet un dalait to savā starpā!</div></div>
<div class="par"><div class="verse" verse="18"><div class="verse-label">18</div>Jo Es jums saku: Es nedzeršu no vīna koka augļiem, tiekāms Dieva valstība būs nākusi."</div></div>
<div class="par"><div class="verse" verse="19"><div class="verse-label">19</div>Un, maizi ņēmis, Viņš pateicās, pārlauza to un tiem to deva, sacīdams: "Tā ir Mana miesa, kas par jums top dota. To darait Mani pieminēdami!"</div></div>
<div class="par"><div class="verse" verse="20"><div class="verse-label">20</div>Tāpat arī biķeri pēc vakarēdiena, sacīdams: "Šis biķeris ir jaunā derība Manās asinīs, kas par jums top izlietas.</div></div>
<div class="par"><div class="verse" verse="21"><div class="verse-label">21</div>Bet, redzi, Mana nodevēja roka ir ar Mani pie galda.</div></div>
<div class="par"><div class="verse" verse="22"><div class="verse-label">22</div>Jo Cilvēka Dēls gan tā aiziet, kā tas nolikts, tomēr vai tam cilvēkam, kas Viņu nodod!"</div></div>
<div class="par"><div class="verse" verse="23"><div class="verse-label">23</div>Un tie sāka apjautāties savā starpā, kurš gan no viņiem tas esot, kas to darīšot.</div></div>
<div class="par"><div class="verse" verse="24"><div class="verse-label">24</div>Un tur arī ķilda cēlās viņu starpā, kurš no viņiem esot lielākais.</div></div>
<div class="par"><div class="verse" verse="25"><div class="verse-label">25</div>Un Viņš tiem sacīja: "Ķēniņi valda pār tautām, un varenos sauc par labdariem.</div></div>
<div class="par"><div class="verse" verse="26"><div class="verse-label">26</div>Bet jūs tā ne. Bet lielākajam jūsu vidū būs būt kā jaunākajam, un vadonim kā tādam, kas kalpo.</div></div>
<div class="par"><div class="verse" verse="27"><div class="verse-label">27</div>Jo kas ir lielāks: vai tas, kas sēž pie galda, vai tas, kas kalpo? Vai ne tas, kas sēž pie galda? Bet Es esmu jūsu vidū kā tāds, kas kalpo.</div></div>
<div class="par"><div class="verse" verse="28"><div class="verse-label">28</div>Bet jūs esat tie, kas pastāvējuši pie Manis Manās grūtībās.</div></div>
<div class="par"><div class="verse" verse="29"><div class="verse-label">29</div>Un tāpēc Es jums novēlu Valstību, kā Mans Tēvs Man to novēlējis,</div></div>
<div class="par"><div class="verse" verse="30"><div class="verse-label">30</div>ka jums būs ēst un dzert pie Mana galda Manā Valstībā un sēdēt uz troņiem un tiesu spriest pār divpadsmit Israēla ciltīm.</div></div>
<div class="par"><div class="verse" verse="31"><div class="verse-label">31</div>Sīmani, Sīmani, redzi, sātanam ļoti iegribējies jūs sijāt kā kviešus.</div></div>
<div class="par"><div class="verse" verse="32"><div class="verse-label">32</div>Bet Es esmu lūdzis par tevi, lai tava ticība nemitētos. Un, kad tu atgriezīsies, tad stiprini savus brāļus!"</div></div>
<div class="par"><div class="verse" verse="33"><div class="verse-label">33</div>Bet tas Viņam sacīja: "Kungs, es esmu gatavs ar Tevi iet cietumā un nāvē."</div></div>
<div class="par"><div class="verse" verse="34"><div class="verse-label">34</div>Bet Viņš sacīja: "Es tev saku, Pēteri, gailis šodien vēl nebūs dziedājis, kad tu jau trīsreiz būsi liedzies, ka tu Mani pazīsti."</div></div>
<div class="par"><div class="verse" verse="35"><div class="verse-label">35</div>Un Viņš tiem sacīja: "Kad Es jūs sūtīju bez maka un somas un kurpēm, vai jums kā trūka?" Un tie sacīja: "Nekā!"</div></div>
<div class="par"><div class="verse" verse="36"><div class="verse-label">36</div>Tad Viņš tiem sacīja: "Bet tagad, kam ir maks, tas lai to ņem, tāpat arī somu. Un, kam nav, tas lai pārdod savas drēbes un pērk zobenu.</div></div>
<div class="par"><div class="verse" verse="37"><div class="verse-label">37</div>Jo Es jums saku: pie Manis jāpiepildās tam, kas rakstīts: Viņš noziedzniekiem pieskaitīts. - Jo, kas par Mani rakstīts, tas piepildās."</div></div>
<div class="par"><div class="verse" verse="38"><div class="verse-label">38</div>Bet tie sacīja: "Kungs, redzi, še ir divi zobeni." Un Viņš tiem sacīja: "Diezgan."</div></div>
<div class="par"><div class="verse" verse="39"><div class="verse-label">39</div>Un izgājis Viņš gāja pēc Sava ieraduma uz Eļļas kalnu, un Viņa mācekļi Viņam gāja līdzi.</div></div>
<div class="par"><div class="verse" verse="40"><div class="verse-label">40</div>Un, tai vietā nonācis, Viņš tiem sacīja: "Lūdziet Dievu, ka jūs nekrītat kārdināšanā."</div></div>
<div class="par"><div class="verse" verse="41"><div class="verse-label">41</div>Un Viņš aizgāja no tiem apmēram akmens metiena attālumā un, ceļos nometies, lūdza Dievu</div></div>
<div class="par"><div class="verse" verse="42"><div class="verse-label">42</div>un sacīja: "Tēvs, ja Tu gribi, ņem šo biķeri no Manis, tomēr ne Mans, bet Tavs prāts lai notiek!"</div></div>
<div class="par"><div class="verse" verse="43"><div class="verse-label">43</div>Bet eņģelis no debesīm Viņam parādījās un Viņu stiprināja.</div></div>
<div class="par"><div class="verse" verse="44"><div class="verse-label">44</div>Bet nāves baiļu pārņemts, Viņš Dievu pielūdza jo karsti; bet Viņa sviedri kā asins lāses pilēja uz zemi.</div></div>
<div class="par"><div class="verse" verse="45"><div class="verse-label">45</div>Un Viņš, no lūgšanas cēlies, nāca pie Saviem mācekļiem un tos atrada aizmigušus aiz skumjām.</div></div>
<div class="par"><div class="verse" verse="46"><div class="verse-label">46</div>Un Viņš tiem sacīja: "Ko jūs guļat? Celieties un lūdziet Dievu, ka nekrītat kārdināšanā!"</div></div>
<div class="par"><div class="verse" verse="47"><div class="verse-label">47</div>Un, Viņam vēl runājot, redzi, nāca pulks ļaužu, un viens no tiem divpadsmit, Jūda vārdā, gāja viņu priekšgalā un tuvojās Jēzum, lai Viņu skūpstītu.</div></div>
<div class="par"><div class="verse" verse="48"><div class="verse-label">48</div>Bet Jēzus viņam sacīja: "Jūda, vai tu skūpstīdams nodod Cilvēka Dēlu?"</div></div>
<div class="par"><div class="verse" verse="49"><div class="verse-label">49</div>Un tie, kas pie Viņa bija, redzēdami, kas notiek, Viņam sacīja: "Kungs, vai mums būs cirst ar zobenu?"</div></div>
<div class="par"><div class="verse" verse="50"><div class="verse-label">50</div>Un viens no tiem cirta augstā priestera kalpam un nocirta tam labo ausi.</div></div>
<div class="par"><div class="verse" verse="51"><div class="verse-label">51</div>Bet Jēzus atbildēja un sacīja: "Diezgan! Pietiek." Un Viņš aizskāra viņa ausi un to dziedināja.</div></div>
<div class="par"><div class="verse" verse="52"><div class="verse-label">52</div>Un Jēzus sacīja augstajiem priesteriem un Tempļa virsniekiem un vecajiem, kas pret Viņu bija sapulcējušies: "Jūs esat izgājuši kā pret slepkavu ar zobeniem un nūjām!</div></div>
<div class="par"><div class="verse" verse="53"><div class="verse-label">53</div>Es esmu bijis ik dienas pie jums Templī, un jūs savas rokas Man neesat pielikuši; bet šī ir jūsu stunda un tumsības vara."</div></div>
<div class="par"><div class="verse" verse="54"><div class="verse-label">54</div>Un tie Viņu saņēma un noveda augstā priestera namā. Bet Pēteris sekoja no tālienes.</div></div>
<div class="par"><div class="verse" verse="55"><div class="verse-label">55</div>Un, kad tie uguni bija sakūruši pagalma vidū un kopā sasēdušies, Pēteris apsēdās pie viņiem.</div></div>
<div class="par"><div class="verse" verse="56"><div class="verse-label">56</div>Un kāda kalpone, to redzēdama sēžam pie uguns, uzlūkoja viņu un sacīja: "Šis arī bija pie Viņa."</div></div>
<div class="par"><div class="verse" verse="57"><div class="verse-label">57</div>Bet tas Viņu aizliedza, sacīdams: "Sieva, es Viņu nepazīstu."</div></div>
<div class="par"><div class="verse" verse="58"><div class="verse-label">58</div>Un pēc maza brīža vēl cits, viņu redzēdams, sacīja: "Arī tu esi no viņiem." Bet Pēteris sacīja: "Cilvēk, es neesmu."</div></div>
<div class="par"><div class="verse" verse="59"><div class="verse-label">59</div>Un pēc kādas stundas cits to apstiprināja, sacīdams: "Patiesi, arī šis ir bijis pie Viņa, jo tas arī ir galilietis."</div></div>
<div class="par"><div class="verse" verse="60"><div class="verse-label">60</div>Bet Pēteris sacīja: "Cilvēk, es nezinu, ko tu runā." Un tūliņ, viņam vēl runājot, gailis dziedāja.</div></div>
<div class="par"><div class="verse" verse="61"><div class="verse-label">61</div>Un Tas Kungs pagriezās un uzlūkoja Pēteri. Tad Pēteris atcerējās Tā Kunga vārdu, ko Tas viņam bija sacījis: "Pirms gailis šodien dziedās, tu Mani trīsreiz aizliegsi."</div></div>
<div class="par"><div class="verse" verse="62"><div class="verse-label">62</div>Un, ārā izgājis, Pēteris sāka gauži raudāt.</div></div>
<div class="par"><div class="verse" verse="63"><div class="verse-label">63</div>Bet vīri, kas Jēzu apsargāja, apmēdīja un sita Viņu.</div></div>
<div class="par"><div class="verse" verse="64"><div class="verse-label">64</div>Un tie aizklāja Viņa seju un sita Viņu vaigā un Viņam vaicāja, sacīdami: "Pravieto, kas Tevi sitis?"</div></div>
<div class="par"><div class="verse" verse="65"><div class="verse-label">65</div>Arī daudz citu lamu tie Viņam sacīja zaimodami.</div></div>
<div class="par"><div class="verse" verse="66"><div class="verse-label">66</div>Un, kad gaisma ausa, tad tautas vecaji sapulcējās un augstie priesteri un rakstu mācītāji, un tie veda Viņu augstās tiesas priekšā</div></div>
<div class="par"><div class="verse" verse="67"><div class="verse-label">67</div>un sacīja: "Ja Tu esi Kristus, tad saki mums to." Bet Viņš tiem sacīja: "Ja Es jums saku, jūs neticat.</div></div>
<div class="par"><div class="verse" verse="68"><div class="verse-label">68</div>Bet, ja Es jautāju, tad jūs Man neatbildat.</div></div>
<div class="par"><div class="verse" verse="69"><div class="verse-label">69</div>Bet no šī laika Cilvēka Dēls sēdēs pie visuspēcīgā Dieva labās rokas."</div></div>
<div class="par"><div class="verse" verse="70"><div class="verse-label">70</div>Tad visi sacīja: "Tātad Tu esi Dieva Dēls?" Un Viņš tiem sacīja: "Jūs sakāt, ka Es tas esmu."</div></div>
<div class="par"><div class="verse" verse="71"><div class="verse-label">71</div>Un tie sacīja: "Kādas liecības mums vēl vajag? Jo mēs paši to esam dzirdējuši no Viņa mutes."</div></div>
    </body>
</html>
