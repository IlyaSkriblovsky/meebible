
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Pēc meldijas "Lilijas". Dāvida dziesma.</div></div>
<div class="par"><div class="verse" verse="2"><div class="verse-label">2</div>Palīdzi man, ak, Dievs, jo ūdeņi apdraud manu dzīvību!</div></div>
<div class="par"><div class="verse" verse="3"><div class="verse-label">3</div>Es grimstu dziļās dūņās, kur nav pamata; es esmu iekļuvis ūdens dziļumos, un ūdens straume draud mani aizskalot projām.</div></div>
<div class="par"><div class="verse" verse="4"><div class="verse-label">4</div>Es esmu piekusis kliedzot, mana rīkle ir aizsmakusi, manas acis ir izdzisušas, gaidīdamas uz manu Dievu.</div></div>
<div class="par"><div class="verse" verse="5"><div class="verse-label">5</div>Vairāk nekā matu uz manas galvas ir to, kas mani bez vainas ienīst; stipri ir tie, kas mani grib iznīcināt un man netaisni uzbrūk; ko es nemaz neesmu nolaupījis, tas man jāatlīdzina.</div></div>
<div class="par"><div class="verse" verse="6"><div class="verse-label">6</div>Dievs, Tu gan zini manas aplamības, un mani pārkāpumi nav Tev apslēpti.</div></div>
<div class="par"><div class="verse" verse="7"><div class="verse-label">7</div>Lai manis dēļ nekrīt kaunā tie, kas uz Tevi cer, ak, Dievs, ak, Kungs Cebaot! Lai manis dēļ nesarkst aiz kauna tie, kas Tevi meklē, Israēla Dievs!</div></div>
<div class="par"><div class="verse" verse="8"><div class="verse-label">8</div>Jo Tevis dēļ es nesu negodu, Tevis dēļ manu vaigu klāj kauns.</div></div>
<div class="par"><div class="verse" verse="9"><div class="verse-label">9</div>Es esmu kļuvis svešs saviem brāļiem un svešinieks savas mātes bērniem.</div></div>
<div class="par"><div class="verse" verse="10"><div class="verse-label">10</div>Jo dedzība Tava nama labad mani ir ēdusi un Tavu zaimotāju zaimi ir krituši uz mani.</div></div>
<div class="par"><div class="verse" verse="11"><div class="verse-label">11</div>Ja es raudāju un gavēdams šķīstīju savu dvēseli, tad tas kļuva man par apsmieklu.</div></div>
<div class="par"><div class="verse" verse="12"><div class="verse-label">12</div>Es uzvilku sev par sēru apģērbu maisu, bet es kļuvu viņiem par zobgalīgu sakāmvārdu.</div></div>
<div class="par"><div class="verse" verse="13"><div class="verse-label">13</div>Par mani tenko tie, kas sēž vārtos, par mani dzied vīna dzērēji.</div></div>
<div class="par"><div class="verse" verse="14"><div class="verse-label">14</div>Bet es Tevi lūdzu, Kungs, laikā, kad Tev tas labpatiktu; ak, Dievs, uzklausi mani Savā lielajā žēlastībā, Savā uzticīgajā palīdzībā!</div></div>
<div class="par"><div class="verse" verse="15"><div class="verse-label">15</div>Izvelc mani no dūņām, lai es nenogrimstu, izglāb mani no nīdētājiem un no ūdens dziļumiem,</div></div>
<div class="par"><div class="verse" verse="16"><div class="verse-label">16</div>lai ūdens viļņi mani neapklāj, lai mani neaprij ūdens virpuļi un lai atvari pār mani neaizdara savu muti.</div></div>
<div class="par"><div class="verse" verse="17"><div class="verse-label">17</div>Paklausi mani, Kungs, jo dārga ir Tava žēlastība; griezies pie manis Savā lielajā žēlsirdībā,</div></div>
<div class="par"><div class="verse" verse="18"><div class="verse-label">18</div>neapslēp Savu vaigu Savam kalpam, jo man ir bailes, paklausi mani drīz!</div></div>
<div class="par"><div class="verse" verse="19"><div class="verse-label">19</div>Tuvojies manai dvēselei, atpestī to, izglāb mani manu ienaidnieku dēļ!</div></div>
<div class="par"><div class="verse" verse="20"><div class="verse-label">20</div>Tu zini manu kaunu un manu negodu, un manu apsmieklu; visi mani ienaidnieki ir Tavā priekšā.</div></div>
<div class="par"><div class="verse" verse="21"><div class="verse-label">21</div>Kauns man lauž sirdi, es izsamistu un nīkstu; es cerēju uz līdzjūtību, bet velti, un uz mierinātāju, bet to neatrodu.</div></div>
<div class="par"><div class="verse" verse="22"><div class="verse-label">22</div>Taisni otrādi - viņi man deva ēst žulti, un, kad es biju izslāpis, viņi mani dzirdināja ar etiķi.</div></div>
<div class="par"><div class="verse" verse="23"><div class="verse-label">23</div>Lai viņu galds kļūst viņiem par cilpu un viņu upuru mielasts par slazdu!</div></div>
<div class="par"><div class="verse" verse="24"><div class="verse-label">24</div>Lai viņu acis tiek aptumšotas, ka viņi neredz, un lai viņu gurni vienmēr ļodzās!</div></div>
<div class="par"><div class="verse" verse="25"><div class="verse-label">25</div>Izgāz pār viņiem Savu bardzību, un lai viņus ķer Tavu dusmu kvēle!</div></div>
<div class="par"><div class="verse" verse="26"><div class="verse-label">26</div>Viņu nometnes lai top par kailu tukšumu, viņu teltīs lai neviens nedzīvo,</div></div>
<div class="par"><div class="verse" verse="27"><div class="verse-label">27</div>jo viņi vajā to, ko Tu esi sitis, un vairo tā sāpes, ko Tu esi ievainojis.</div></div>
<div class="par"><div class="verse" verse="28"><div class="verse-label">28</div>Lai tiem krājas noziegums pie nozieguma, ka viņi netiek pie Tavas taisnības!</div></div>
<div class="par"><div class="verse" verse="29"><div class="verse-label">29</div>Lai viņi tiek izdzēsti no dzīvības grāmatas, lai viņus nepieraksta pie taisnajiem!</div></div>
<div class="par"><div class="verse" verse="30"><div class="verse-label">30</div>Bet es esmu nonīcis un pilns sāpju, Tava palīdzība, ak, Dievs, lai mani uztur!</div></div>
<div class="par"><div class="verse" verse="31"><div class="verse-label">31</div>Es slavēšu Dieva Vārdu ar dziesmu un godināšu Viņu ar pateicību.</div></div>
<div class="par"><div class="verse" verse="32"><div class="verse-label">32</div>Tas Tam Kungam patiks labāk nekā liellopi, nekā vērsis ar ragiem un šķeltiem nagiem.</div></div>
<div class="par"><div class="verse" verse="33"><div class="verse-label">33</div>Skatieties, jūs pazemīgie, un priecājieties, jūs Dieva meklētāji! Lai atspirgst jūsu sirds,</div></div>
<div class="par"><div class="verse" verse="34"><div class="verse-label">34</div>jo Tas Kungs uzklausa nabagus un nenicina Savus sagūstītos.</div></div>
<div class="par"><div class="verse" verse="35"><div class="verse-label">35</div>Lai Viņu slavē debess un zeme, jūras un viss, kas tur kustas!</div></div>
<div class="par"><div class="verse" verse="36"><div class="verse-label">36</div>Un taču Dievs atpestīs Ciānu un uzcels Jūdas pilsētas, lai tās ļaudīm kļūst par mājvietu un īpašumu.</div></div>
<div class="par"><div class="verse" verse="37"><div class="verse-label">37</div>Un Viņa kalpu dzimums tās iemantos, un, kas Viņa Vārdu mīl, tie tur dzīvos.</div></div>
    </body>
</html>
