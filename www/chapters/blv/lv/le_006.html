
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Pavēli Āronam un viņa dēliem un saki: šāda lai ir dedzināmo upuru likumīgā kārtība: dedzināmam upurim ir jādeg uz altāra ugunskura visu nakti līdz pat rītam, un altāra uguns ar to tiek uzturēta.</div></div>
<div class="par"><div class="verse" verse="3"><div class="verse-label">3</div>Un lai priesteris apvelk savus linu svārkus un uz savām miesām lai uzvelk arī linu bikses, un lai viņš sakrāj pelnus, kas radušies uz altāra, ugunij aprijot dedzināmo upuri, un viņš lai tos nober altārim līdzās.</div></div>
<div class="par"><div class="verse" verse="4"><div class="verse-label">4</div>Tad lai viņš novelk savas linu drēbes un uzvelk citas drēbes, un lai viņš iznes pelnus ārā no nometnes kādā tīrā vietā.</div></div>
<div class="par"><div class="verse" verse="5"><div class="verse-label">5</div>Bet ugunij uz altāra jāpaliek degot, un tai nav jāļauj izdzist. Priesterim jādedzina ik rītus uz altāra malka un uz tās jāsakārto dedzināmais upuris, un uz tā jāaizdedzina pateicības upura tauki.</div></div>
<div class="par"><div class="verse" verse="6"><div class="verse-label">6</div>Ugunij ir jādeg uz altāra pastāvīgi, tā lai nenodziest.</div></div>
<div class="par"><div class="verse" verse="7"><div class="verse-label">7</div>Šī ir ēdamā upura likumīgā kārtība: Ārona dēli lai to pienes Tā Kunga priekšā pie altāra.</div></div>
<div class="par"><div class="verse" verse="8"><div class="verse-label">8</div>Un viņi lai paņem pilnu sauju no ēdamā upura kviešu miltiem un no eļļas, un visu vīraku, kas tiek likts uz ēdamā upura, un to lai aizdedzina uz altāra par patīkamu smaržu, par piemiņu Tā Kunga priekšā.</div></div>
<div class="par"><div class="verse" verse="9"><div class="verse-label">9</div>Bet pārpalikumu lai apēd Ārons un viņa dēli; kā neraudzētas maizes lai to ēd svētā vietā, viņi to lai ēd Saiešanas telts pagalmā.</div></div>
<div class="par"><div class="verse" verse="10"><div class="verse-label">10</div>Lai netiek cepta raudzēta maize, viņu tiesu Es tiem esmu devis no saviem uguns upuriem; tas ir augsti svēts itin kā grēku upuris un kā vainas izpirkšanas upuris.</div></div>
<div class="par"><div class="verse" verse="11"><div class="verse-label">11</div>Ikviens vīrs no Ārona cilts lai ēd; tas lai ir mūžīgs likums viņu cilšu ciltīm par Tā Kunga uguns upuriem; ikviens, kas tiem pieskaras, lai top svēts."</div></div>
<div class="par"><div class="verse" verse="12"><div class="verse-label">12</div>Un Tas Kungs runāja uz Mozu:</div></div>
<div class="par"><div class="verse" verse="13"><div class="verse-label">13</div>"Šis ir Ārona un viņa dēlu upuris, ko tie pienes Tam Kungam viņu svētīšanas dienā: desmitā daļa ēfas smalku kviešu miltu pastāvīgam ēdamam upurim, viena tā daļa rītā, bet otra - vakarā.</div></div>
<div class="par"><div class="verse" verse="14"><div class="verse-label">14</div>Uz pannas eļļā tas jāsataisa, iejavā tev tas jāpienes, ēdamā upura saceptos smalkos gabalus upurējot Tam Kungam par patīkamu smaržu.</div></div>
<div class="par"><div class="verse" verse="15"><div class="verse-label">15</div>Tam, kas no viņa dēliem viņa vietā top svaidīts par priesteri, tas jādara. Tas lai ir mūžīgs likums: tas ir viss jāsadedzina Tam Kungam,</div></div>
<div class="par"><div class="verse" verse="16"><div class="verse-label">16</div>jo ikviens priestera ēdamais upuris ir pilnīgi jāsadedzina, tas nav ēdams."</div></div>
<div class="par"><div class="verse" verse="17"><div class="verse-label">17</div>Un Tas Kungs runāja uz Mozu:</div></div>
<div class="par"><div class="verse" verse="18"><div class="verse-label">18</div>"Runā uz Āronu un viņa dēliem un saki: šī ir grēku upura likumīgā kārtība: vietā, kur dedzināmais upuris tiek nokauts Tā Kunga priekšā, ir jānokauj arī grēku upuris, jo tas ir augsti svēts.</div></div>
<div class="par"><div class="verse" verse="19"><div class="verse-label">19</div>Priesteris, kas mēdz šo upuri pienest, lai to ēd svētā vietā, viņš to lai ēd Saiešanas telts pagalmā.</div></div>
<div class="par"><div class="verse" verse="20"><div class="verse-label">20</div>Ikviens, kas pieskaras pie šī upura gaļas, kļūst svēts, un, ja kas no šā upura asinīm uzšķīst uz drēbēm, lai tās būtu kādas būdamas, tad tās ir jāmazgā svētā vietā.</div></div>
<div class="par"><div class="verse" verse="21"><div class="verse-label">21</div>Un katrs pods, kurā upuris ir vārīts, ir jāsalauž gabalos, bet, ja tas ir vara trauks, tad tas ir jāizplaucē un beržot jādabū spīdīgs un jāizskalo ar ūdeni.</div></div>
<div class="par"><div class="verse" verse="22"><div class="verse-label">22</div>Ikviens priesteru kārtas vīrs var to ēst; tas ir augsti svēts.</div></div>
<div class="par"><div class="verse" verse="23"><div class="verse-label">23</div>Bet katrs grēku upuris, no kura asinīm ir jau ienests Saiešanas teltī, lai izdarītu salīdzināšanu svētajā vietā, nav ēdams, bet tas ir ugunī jāsadedzina.</div></div>
    </body>
</html>
