
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Vīns ir zobgalis, ikviens cits stiprs dzēriens ir trakulis; kas no tiem streipuļo, nav gudrs.</div></div>
<div class="par"><div class="verse" verse="2"><div class="verse-label">2</div>Ķēniņa biedinājums ir kā jauna lauvas rūciens; kas aizdod viņam dusmas, tas grēko pats pret savu dzīvību.</div></div>
<div class="par"><div class="verse" verse="3"><div class="verse-label">3</div>Vīrs dara sev godu, izvairīdamies no bāršanās; tie, kas pastāvīgi rājas, arvien ir nejēgas.</div></div>
<div class="par"><div class="verse" verse="4"><div class="verse-label">4</div>Rudens aukstuma dēļ slinkais negrib art, tāpēc pļaujamā laikā viņam būs diedelēt un nenieka nedabūt.</div></div>
<div class="par"><div class="verse" verse="5"><div class="verse-label">5</div>Padoms vīra sirdī ir kā dziļš ūdens, bet gudrs vīrs saprot, kā to izsmelt.</div></div>
<div class="par"><div class="verse" verse="6"><div class="verse-label">6</div>Daudzus cilvēkus daudzina rimtus un tiklus esam, bet kas atradīs vīru, kas būtu rimts un taisnīgs?</div></div>
<div class="par"><div class="verse" verse="7"><div class="verse-label">7</div>Taisnais staigā savā sirds skaidrībā, un viņa bērniem pēc viņa būs svētība un labi klāsies!</div></div>
<div class="par"><div class="verse" verse="8"><div class="verse-label">8</div>Ķēniņš, kad viņš sēž savā goda krēslā, lai tiesu spriestu, jau ar acīm vien atšķir visu labo no ļaunā.</div></div>
<div class="par"><div class="verse" verse="9"><div class="verse-label">9</div>Kas drīkst teikt: es esmu šķīsts savā sirdī un tīrs no visiem grēkiem?</div></div>
<div class="par"><div class="verse" verse="10"><div class="verse-label">10</div>Divējāds mērs un svars - abi ir negantība Tā Kunga priekšā.</div></div>
<div class="par"><div class="verse" verse="11"><div class="verse-label">11</div>Jau pēc bērna darbošanās var nomanīt, vai viņš grib būt rimts un godīgs.</div></div>
<div class="par"><div class="verse" verse="12"><div class="verse-label">12</div>Dzirdīgu ausi un redzīgu aci - abas divas dara Tas Kungs.</div></div>
<div class="par"><div class="verse" verse="13"><div class="verse-label">13</div>Nemīli miegu, lai tu nekļūtu nabags; lai tavas acis pastāvīgi būtu modras, tad tev maizes pietiks.</div></div>
<div class="par"><div class="verse" verse="14"><div class="verse-label">14</div>"Nelaba, nelaba!" saka pircējs par preci, kamēr viņš to iegūst, bet, kad tā ir viņa rokās, tad viņš to daudzina.</div></div>
<div class="par"><div class="verse" verse="15"><div class="verse-label">15</div>Ja arī zelta un pērļu ir daudz pasaulē, tad sapratīgas lūpas ir cildenākais dārgakmens.</div></div>
<div class="par"><div class="verse" verse="16"><div class="verse-label">16</div>Atņem drēbes tam, kas galvo par otru, un izķīlā viņu nepazīstama svešinieka dēļ!</div></div>
<div class="par"><div class="verse" verse="17"><div class="verse-label">17</div>Zagta maize cilvēkam gan labi garšo, bet pēc tam tās ēdējam mute ir pilna zvirgzdu.</div></div>
<div class="par"><div class="verse" verse="18"><div class="verse-label">18</div>Nodomi īstenojas, ja tos virza ar gudru ziņu; arī karš jāizkaro ar dziļu prātu un gudru padomu.</div></div>
<div class="par"><div class="verse" verse="19"><div class="verse-label">19</div>Mēlnesis, apkārt līzdams, izpļāpā noslēpumus; tāpēc tu netinies ar to, kas savu muti nesavalda.</div></div>
<div class="par"><div class="verse" verse="20"><div class="verse-label">20</div>Kas savu tēvu un savu māti lād, tā gaismeklis apdzisīs visdziļākā tumšuma vidū.</div></div>
<div class="par"><div class="verse" verse="21"><div class="verse-label">21</div>Mantojums, pēc kā sākumā cilvēks visai dzenas, beidzot izrādās tomēr ne visai svētīgs.</div></div>
<div class="par"><div class="verse" verse="22"><div class="verse-label">22</div>Nesaki:"Es atriebšu ļaunu!" Cerē uz To Kungu, Viņš tev palīdzēs.</div></div>
<div class="par"><div class="verse" verse="23"><div class="verse-label">23</div>Divējāds svars ir negantība Tā Kunga acīs, un viltīgi svaru kausi nav labi.</div></div>
<div class="par"><div class="verse" verse="24"><div class="verse-label">24</div>No Tā Kunga ir atkarīgi ikviena cilvēka soļi, bet kurš cilvēks gan zina un izprot savu ceļu?</div></div>
<div class="par"><div class="verse" verse="25"><div class="verse-label">25</div>Cilvēks iekļūst kā valgā, ja viņš pārsteidzīgi apsola svētas lietas un tikai pēc solījuma apdomājas.</div></div>
<div class="par"><div class="verse" verse="26"><div class="verse-label">26</div>Gudrs ķēniņš izklīdina bezdievīgos un liek soda ratam pāriet pār viņiem.</div></div>
<div class="par"><div class="verse" verse="27"><div class="verse-label">27</div>Tā Kunga gaismeklis ir cilvēka gars, tas apgaismo pašus visslepenākos cilvēka miesas dziļumus.</div></div>
<div class="par"><div class="verse" verse="28"><div class="verse-label">28</div>Žēlastība un taisnīga rīcība no ķēniņa puses pasargā viņu, un viņa goda krēsls balstās uz viņa sirds šķīstuma žēlastības.</div></div>
<div class="par"><div class="verse" verse="29"><div class="verse-label">29</div>Jaunekļu gods ir viņu stiprums, un sirmi mati ir vecuma goda rota.</div></div>
<div class="par"><div class="verse" verse="30"><div class="verse-label">30</div>Ļaunumam jāpretojas ar bargu sodu un spēcīgiem sitieniem, no kuriem uz ādas paliek asiņainas sloksnes, - tā tie iztīrīs no ļaunuma sārņiem visu iekšējo cilvēku.</div></div>
    </body>
</html>
