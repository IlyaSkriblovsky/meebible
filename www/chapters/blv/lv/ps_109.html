
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida psalms. Ak, Dievs, es Tevi slavēju, neciet klusu!</div></div>
<div class="par"><div class="verse" verse="2"><div class="verse-label">2</div>Jo bezdievju mute un meļu mute ir atvērusies pret mani un runā ar viltus mēli.</div></div>
<div class="par"><div class="verse" verse="3"><div class="verse-label">3</div>Tie uzbrūk man dzēlīgi no visām pusēm ar naidīgiem vārdiem un bez iemesla apkaro mani.</div></div>
<div class="par"><div class="verse" verse="4"><div class="verse-label">4</div>Uz manu mīlestību tie atbild ar naidu, kaut es par tiem lūdzu Dievu.</div></div>
<div class="par"><div class="verse" verse="5"><div class="verse-label">5</div>Tie atmaksā labu ar ļaunu, ar ienaidu par manu mīlestību.</div></div>
<div class="par"><div class="verse" verse="6"><div class="verse-label">6</div>Iecel viņam bezdievi par tiesnesi, un sātans lai stāv viņam pie viņa labās rokas!</div></div>
<div class="par"><div class="verse" verse="7"><div class="verse-label">7</div>Par vainīgu lai viņš top atzīts tiesā, un pat viņa Dieva lūgšana lai kļūst viņam par grēku!</div></div>
<div class="par"><div class="verse" verse="8"><div class="verse-label">8</div>Viņa mūža dienas lai iet mazumā, viņa amatu lai pārņem citi!</div></div>
<div class="par"><div class="verse" verse="9"><div class="verse-label">9</div>Par bāriņiem lai kļūst viņa bērni un par atraitni viņa sieva!</div></div>
<div class="par"><div class="verse" verse="10"><div class="verse-label">10</div>Viņa bērni lai staigā kā klaidoņi ubagodami un meklē maizi tālu no savas tēva mājas drupām!</div></div>
<div class="par"><div class="verse" verse="11"><div class="verse-label">11</div>Parāda devējs lai atņem visu, kas viņam ir, svešinieki lai izvazā un laupa viņa mantu!</div></div>
<div class="par"><div class="verse" verse="12"><div class="verse-label">12</div>Neviens lai viņam nepalīdz, un lai neviens nežēlo viņa bārabērnus!</div></div>
<div class="par"><div class="verse" verse="13"><div class="verse-label">13</div>Viņa pēcnācēji lai top izdeldēti, otrā augumā lai izzūd viņa vārds!</div></div>
<div class="par"><div class="verse" verse="14"><div class="verse-label">14</div>Viņa tēva noziegumus Tas Kungs lai piemin, un viņa mātes grēki lai paliek nepiedoti!</div></div>
<div class="par"><div class="verse" verse="15"><div class="verse-label">15</div>Tie lai paliek Tā Kunga priekšā vienumēr, un viņa piemiņa lai izzūd virs zemes,</div></div>
<div class="par"><div class="verse" verse="16"><div class="verse-label">16</div>tādēļ ka viņš necentās rādīt mīlestību, bet vajāja atstāto un nabago un sirdī noskumušo, lai to nogalinātu.</div></div>
<div class="par"><div class="verse" verse="17"><div class="verse-label">17</div>Viņš mīlēja lāstu - lai tas tagad krīt uz viņa galvu; viņš nemīlēja svētību - tā tagad lai paliek tālu nost no viņa!</div></div>
<div class="par"><div class="verse" verse="18"><div class="verse-label">18</div>Viņš tērpās lāstos kā drēbēs - lai tie tagad spiežas kā ūdens viņam iekšā, kā eļļa viņa kaulos!</div></div>
<div class="par"><div class="verse" verse="19"><div class="verse-label">19</div>Tie lai top viņam kā par drēbēm, kas viņu sedz, kā par jostu, ar ko tas jožas!</div></div>
<div class="par"><div class="verse" verse="20"><div class="verse-label">20</div>Tā lai ir Tā Kunga alga maniem pretiniekiem un visiem tiem, kas par mani runā ļaunu!</div></div>
<div class="par"><div class="verse" verse="21"><div class="verse-label">21</div>Bet Tu, Kungs, esi ar mani Sava Vārda dēļ, Tava žēlastība ir liela, izglāb mani!</div></div>
<div class="par"><div class="verse" verse="22"><div class="verse-label">22</div>Jo es esmu nelaimīgs un nabags, mana sirds manī ir ievainota.</div></div>
<div class="par"><div class="verse" verse="23"><div class="verse-label">23</div>Es iznīkstu un zūdu kā novakara ēna, kas stiepjas garumā, un esmu līdzīgs sisenim, ko vētra dzenā.</div></div>
<div class="par"><div class="verse" verse="24"><div class="verse-label">24</div>Mani ceļi ļodzās no gavēšanas, un mana miesa ir izdilusi, un treknuma vairs nav.</div></div>
<div class="par"><div class="verse" verse="25"><div class="verse-label">25</div>Es esmu kļuvis ļaudīm par apsmieklu: kad viņi mani redz, viņi, mani nievādami, krata galvu.</div></div>
<div class="par"><div class="verse" verse="26"><div class="verse-label">26</div>Palīdzi man, ak, Kungs mans Dievs, izglāb mani pēc Savas žēlastības!</div></div>
<div class="par"><div class="verse" verse="27"><div class="verse-label">27</div>Lai viņi atzīst, ka tā ir Tava roka, ka Tu, Kungs, to dari!</div></div>
<div class="par"><div class="verse" verse="28"><div class="verse-label">28</div>Lai viņi lād, bet Tu svētī; kad viņi ceļas, tad lai viņi krīt kaunā, bet Tavs kalps lai priecājas!</div></div>
<div class="par"><div class="verse" verse="29"><div class="verse-label">29</div>Mani pretinieki lai top tērpti kaunā, viņu negods lai viņus sedz kā drēbes!</div></div>
<div class="par"><div class="verse" verse="30"><div class="verse-label">30</div>Bet es skaļi pateikšos Tam Kungam no visas sirds ar savu muti un slavēšu Viņu lielā pulkā,</div></div>
<div class="par"><div class="verse" verse="31"><div class="verse-label">31</div>jo Viņš stāv nabagam pie viņa labās rokas, lai viņu glābtu no tiem, kas viņu pazudina.</div></div>
    </body>
</html>
