
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad atvēra septīto zīmogu, tad iestājās klusums debesīs kādu pusstundu.</div></div>
<div class="par"><div class="verse" verse="2"><div class="verse-label">2</div>Un es redzēju septiņus eņģeļus, kas stāvēja Dieva priekšā, un viņiem tika dotas septiņas bazūnes.</div></div>
<div class="par"><div class="verse" verse="3"><div class="verse-label">3</div>Tad nāca cits eņģelis un nostājās pie altāra, turēdams zelta kvēpināmo trauku; viņam tika dots daudz kvēpināmā, lai pietiktu visu svēto lūgšanām uz zelta altāra goda krēsla priekšā.</div></div>
<div class="par"><div class="verse" verse="4"><div class="verse-label">4</div>Un kvēpināmā dūmi ar visu svēto lūgšanām uzkāpa no eņģeļa rokām Dieva priekšā.</div></div>
<div class="par"><div class="verse" verse="5"><div class="verse-label">5</div>Tad eņģelis ņēma kvēpināmo trauku, pildīja to ar altāra uguni un bēra to lejā uz zemi. Un cēlās pērkons un balsis, zibeņi un zemestrīce.</div></div>
<div class="par"><div class="verse" verse="6"><div class="verse-label">6</div>Un septiņi eņģeļi ar septiņām bazūnēm gatavojās bazūnēt:</div></div>
<div class="par"><div class="verse" verse="7"><div class="verse-label">7</div>un pirmais bazūnēja, un krusa un uguns, asinīm sajaukta, tika mesta uz zemi. Trešā daļa zemes sadega, trešā daļa koku sadega un visa zaļā zāle sadega.</div></div>
<div class="par"><div class="verse" verse="8"><div class="verse-label">8</div>Un otrais eņģelis bazūnēja, un kā liels kalns, degošs ugunīs, tika gāzts jūrā; trešā daļa jūras tapa par asinīm,</div></div>
<div class="par"><div class="verse" verse="9"><div class="verse-label">9</div>un trešā daļa jūras radījumu, kam bija dzīvība, nomira, un trešā daļa kuģu tika izpostīta.</div></div>
<div class="par"><div class="verse" verse="10"><div class="verse-label">10</div>Un trešais eņģelis bazūnēja, un no debesīm krita liela zvaigzne, degdama kā lāpa, tā krita uz upju un ūdens avotu trešo daļu.</div></div>
<div class="par"><div class="verse" verse="11"><div class="verse-label">11</div>Zvaigznes vārds saucās Apsints, un trešā daļa ūdeņu tapa par vērmelēm; nomira daudz cilvēku no ūdeņiem, jo tie bija tapuši rūgti.</div></div>
<div class="par"><div class="verse" verse="12"><div class="verse-label">12</div>Un ceturtais eņģelis bazūnēja, un trešā daļa saules un trešā daļa mēness un trešā daļa zvaigžņu aptumšojās; to trešā daļa tapa tumša, un dienas trešā daļa nespīdēja un nakts tāpat.</div></div>
<div class="par"><div class="verse" verse="13"><div class="verse-label">13</div>Pēc tam es redzēju un dzirdēju ērgli laižamies pa debess vidu un saucam skaņā balsī: "Vai, vai, vai zemes iedzīvotājiem trīs citu eņģeļu bazūņu skaņu dēļ, kas vēl bazūnēs."</div></div>
    </body>
</html>
