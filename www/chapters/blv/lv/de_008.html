
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Visus šos baušļus, ko es tev šodien pavēlu, tev ir jātur un jāpilda, ka jūs dzīvotu un taptu vairoti un ietu un iemantotu to zemi, ko Tas Kungs jūsu tēviem ar zvērestu apsolījis.</div></div>
<div class="par"><div class="verse" verse="2"><div class="verse-label">2</div>Un piemini visu to ceļu, pa kuru Tas Kungs, tavs Dievs, tevi ir vadījis tuksnesī visus šos četrdesmit gadus, lai tevi pazemotu un lai tevi pārbaudītu, lai Viņš zinātu, kas ir tavā sirdsprātā, vai tu Viņa baušļus turēsi vai ne.</div></div>
<div class="par"><div class="verse" verse="3"><div class="verse-label">3</div>Un Viņš tevi pazemoja, lika tev badu ciest un ēdināja tevi ar mannu, ko tu vēl nepazini un ko tavi tēvi nebija pazinuši, lai liktu tev atzīt, ka cilvēks nedzīvo no maizes vien, bet ka cilvēks dzīvo no visa tā, kas iziet no Tā Kunga mutes.</div></div>
<div class="par"><div class="verse" verse="4"><div class="verse-label">4</div>Tavas drēbes tev mugurā netapa par skrandām un nekrita nost, un tavas kājas nav uztūkušas šajos četrdesmit gados.</div></div>
<div class="par"><div class="verse" verse="5"><div class="verse-label">5</div>Tad nu atzīsti savā sirdsprātā, ka Tas Kungs, tavs Dievs, tevi pārmāca tā, kā tēvs pārmāca savu dēlu,</div></div>
<div class="par"><div class="verse" verse="6"><div class="verse-label">6</div>un turi Tā Kunga, sava Dieva, baušļus, ka tu staigā Viņa ceļos un Viņu bīsties.</div></div>
<div class="par"><div class="verse" verse="7"><div class="verse-label">7</div>Jo Tas Kungs, tavs Dievs, tevi vada uz labu zemi - uz zemi ar ūdens strautiem, avotiem un ūdeņiem, kas nāk no ielejām un kalniem,</div></div>
<div class="par"><div class="verse" verse="8"><div class="verse-label">8</div>uz zemi, kur ir kvieši un mieži, vīna stādi un vīģu koki un granātkoki, uz olīvkoku zemi, kurā tek eļļa un medus,</div></div>
<div class="par"><div class="verse" verse="9"><div class="verse-label">9</div>uz zemi, kur tev maizes būs gana, kur tev nekā netrūks, uz zemi, kuras akmeņos ir dzelzs un no kuras kalniem tu vari izcirst varu.</div></div>
<div class="par"><div class="verse" verse="10"><div class="verse-label">10</div>Kad nu tu ēdīsi un būsi paēdis, tad teic To Kungu, savu Dievu, par to labo zemi, ko Viņš tev ir devis.</div></div>
<div class="par"><div class="verse" verse="11"><div class="verse-label">11</div>Sargies, ka tu neaizmirsti To Kungu, savu Dievu, bet turi Viņa baušļus, Viņa tiesas un Viņa likumus, ko es tev šodien pavēlu.</div></div>
<div class="par"><div class="verse" verse="12"><div class="verse-label">12</div>Lai tad, kad tu būsi ēdis un paēdis un sev uzcēlis labus namus, un tur dzīvosi,</div></div>
<div class="par"><div class="verse" verse="13"><div class="verse-label">13</div>kad tavi vērši un tavi sīklopi būs savairojušies un tavs sudrabs un tavs zelts sāks pie tevis krāties, un viss, kas tev vien pieder, būs vairojies,</div></div>
<div class="par"><div class="verse" verse="14"><div class="verse-label">14</div>lai tad tava sirds nelepojas un tu neaizmirsti To Kungu, savu Dievu, kas tevi izvedis no Ēģiptes zemes, no verdzības nama,</div></div>
<div class="par"><div class="verse" verse="15"><div class="verse-label">15</div>kas tevi ir vadījis plašā un briesmīgā tuksnesī, kur bija dzēlīgas čūskas un skorpioni un izkaltušas vietas bez ūdens, kurās mocīja slāpes, kas tad priekš tevis lika izplūst ūdenim no cietās klints,</div></div>
<div class="par"><div class="verse" verse="16"><div class="verse-label">16</div>kas ēdināja tevi tuksnesī ar mannu, ko tavi tēvi nebija pazinuši, lai Viņš tevi pazemotu un tevi pārbaudītu, lai tev tavās tālākās dienās darītu labu.</div></div>
<div class="par"><div class="verse" verse="17"><div class="verse-label">17</div>Tad nesaki vis savā sirdī: mans spēks un manu roku stiprums ir man šo bagātību devis!</div></div>
<div class="par"><div class="verse" verse="18"><div class="verse-label">18</div>Bet piemini To Kungu, savu Dievu, ka Viņš ir tas, kas dod tev spēku iemantot bagātību, lai apstiprinātu Savu derību, ko Viņš ar zvērestu bija apsolījis taviem tēviem, kā tas šodien ir.</div></div>
<div class="par"><div class="verse" verse="19"><div class="verse-label">19</div>Bet, ja tu aizmirsīsi To Kungu, savu Dievu, sekosi citiem dieviem un tiem kalposi un viņu priekšā metīsies zemē, tad es jau šodien apliecinu, ka jūs nīktin iznīksit.</div></div>
<div class="par"><div class="verse" verse="20"><div class="verse-label">20</div>Kā tās tautas, ko Tas Kungs jūsu priekšā iznīcināja, tā arī jūs iznīksit, tāpēc ka neesat klausījuši Tā Kunga, sava Dieva, balsij.</div></div>
    </body>
</html>
