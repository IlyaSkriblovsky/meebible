
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Ījabs atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Patiesi gan, jūs esat īstie ļaudis, un ar jums kopā izmirs visa gudrība!</div></div>
<div class="par"><div class="verse" verse="3"><div class="verse-label">3</div>Bet man arī ir sirdsprāts, tāds pats kā jums; es nebūt neesmu zemāks nekā jūs; un kas gan nezinās lietas kā šīs te?</div></div>
<div class="par"><div class="verse" verse="4"><div class="verse-label">4</div>Par izsmieklu jau es esmu kļuvis saviem draugiem, es, kas esmu agrāk piesaucis Dievu un esmu Viņa uzklausīts! Taisnais un sirdsskaidrais arvien ir par izsmieklu!</div></div>
<div class="par"><div class="verse" verse="5"><div class="verse-label">5</div>Kauns nelaimei - pēc laimīgā domām; grūdiens vēl lai tam, kam kāja jau tā grīļojas!</div></div>
<div class="par"><div class="verse" verse="6"><div class="verse-label">6</div>Varmācīgo teltis paceļas klusā mierā, un tiem, kas Dievu izaicinājuši, klājas labi, tie dzīvo drošumā, un tā ikviens, kas jūtas, itin kā Dievs būtu ielikts viņa paša rokās.</div></div>
<div class="par"><div class="verse" verse="7"><div class="verse-label">7</div>Bet prasi dzīvniekiem, tie tevi pamācīs, un debesu putniem, tie tev pavēstīs,</div></div>
<div class="par"><div class="verse" verse="8"><div class="verse-label">8</div>vai jautā zemes tārpiem, un tie tevi pamācīs, un jūras zivis tev to izstāstīs:</div></div>
<div class="par"><div class="verse" verse="9"><div class="verse-label">9</div>kas gan no visiem tiem to nezinātu un neatzītu, ka Tā Kunga roka it visu pasauli ir darījusi,</div></div>
<div class="par"><div class="verse" verse="10"><div class="verse-label">10</div>ka Viņa rokās ir visu dzīvo dvēseles un visu cilvēku miesu gars!</div></div>
<div class="par"><div class="verse" verse="11"><div class="verse-label">11</div>Vai tad auss runas nepārbauda un vai tad mute maizi nenogaršo?</div></div>
<div class="par"><div class="verse" verse="12"><div class="verse-label">12</div>Sirmu vīru galvās mītot gudrība, un ilgs mūžs cilvēkam dodot īstu atziņu!</div></div>
<div class="par"><div class="verse" verse="13"><div class="verse-label">13</div>Nē! Viņā mīt gudrība un varens spēks, Viņam ir padoms un saprašana!</div></div>
<div class="par"><div class="verse" verse="14"><div class="verse-label">14</div>Redzi, ja Viņš noplēš, tad neviens to neuzcels, ja Viņš ko noslēdz, tad neviens neatvērs.</div></div>
<div class="par"><div class="verse" verse="15"><div class="verse-label">15</div>Redzi, ja Viņš aizsprosto ūdeņus, tad tie izsīkst, un, kad Viņš tos palaiž vaļā, tie pārplūdina zemi.</div></div>
<div class="par"><div class="verse" verse="16"><div class="verse-label">16</div>Viņam ir vara un padoms; Viņam pakļauts tas, kas maldās, un tas, kas maldina.</div></div>
<div class="par"><div class="verse" verse="17"><div class="verse-label">17</div>Viņš padomdevējiem liek aiziet projām basām kājām, un tiesnešus Viņš noliek nelgu lomā.</div></div>
<div class="par"><div class="verse" verse="18"><div class="verse-label">18</div>Viņš ir tas, kas atraisa ķēniņu varmācības važas un apmet viņiem rupjas virves galu ap viņu pašu gurniem.</div></div>
<div class="par"><div class="verse" verse="19"><div class="verse-label">19</div>Viņš ir tas, kas priesteriem liek aiziet bez amata tērpa basām kājām un augstos amatos nosirmojušiem liek piedzīvot bojā eju.</div></div>
<div class="par"><div class="verse" verse="20"><div class="verse-label">20</div>Piedzīvojušiem gudru vārdu teicējiem Viņš atņem runas spējas, pat vecajiem Viņš atrauj veselīga sprieduma spējas.</div></div>
<div class="par"><div class="verse" verse="21"><div class="verse-label">21</div>Viņš izgāž kauna pilnas paļas pār cienīgiem un atraisa varmākām viņu zobenu siksnas.</div></div>
<div class="par"><div class="verse" verse="22"><div class="verse-label">22</div>Viņš ir tas, kas atsedz tumsas atvarus, izceļ no tiem tur dziļi noslēpto un tumšu nakti ieved gaismas mirdzumā.</div></div>
<div class="par"><div class="verse" verse="23"><div class="verse-label">23</div>Viņš ir tas, kas liek tautām kļūt lielām un atkal tās iznīcina, kas tautām liek izplatīties un kas liek tās aizvest verdzībā.</div></div>
<div class="par"><div class="verse" verse="24"><div class="verse-label">24</div>Viņš ir tas, kas apstulbina valdnieku saprātu un viņus tik tālu maldina, ka tiem nav vairs ceļa,</div></div>
<div class="par"><div class="verse" verse="25"><div class="verse-label">25</div>ka tie grābstās apkārt kā tumsā, ka gaismas tiem nevaid, ka tie apmaldās paši kā piedzēruši.</div></div>
    </body>
</html>
