
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Klausaities Tā Kunga vārdu jūs, Israēla bērni! Jo Tam Kungam ir pamats norāt zemes iedzīvotājus, tāpēc ka zemē nav uzticības, nav mīlestības un nav Dieva atziņas.</div></div>
<div class="par"><div class="verse" verse="2"><div class="verse-label">2</div>Toties ik uz soļa dzirdama Dieva zaimošana, skan nepareizi zvēresti, tiek pausti meli, notiek slepkavības, zādzības, laulības pārkāpšanas, un viens asiņains noziegums seko otram.</div></div>
<div class="par"><div class="verse" verse="3"><div class="verse-label">3</div>Tādēļ zemes stāvoklis būs nožēlojams, un visiem tās iedzīvotājiem klāsies ļauni; iznīcība skars pat zvērus laukā, putnus apakš debess un pat zivis jūrā!</div></div>
<div class="par"><div class="verse" verse="4"><div class="verse-label">4</div>Tomēr nebūs sūdzēties, nedz arī kādu nosodīt, jo visa tava tauta jau ir kā priesteri, ar kuriem tā pati ir pastāvīgi nemierā.</div></div>
<div class="par"><div class="verse" verse="5"><div class="verse-label">5</div>Tāpēc tu, priesteri, kritīsi gaišā laikā, un līdzās tev kritīs pravietis naktī; tā Es iznīcināšu tavu māti, visu tautu.</div></div>
<div class="par"><div class="verse" verse="6"><div class="verse-label">6</div>Un Mana tauta iznīkst kopā ar viņiem aiz atziņas trūkuma, un tā negrib neko mācīties. Ja tu, priesteri, esi atmetis Dieva vārdu, tad Es atmetīšu arī tevi, ka tu vairs nekalposi kā Mans priesteris. Tu aizmirsīsi sava Dieva baušļus, tāpēc Es aizmirsīšu tavus bērnus.</div></div>
<div class="par"><div class="verse" verse="7"><div class="verse-label">7</div>Jo vairāk viņu top, jo vairāk viņi grēko pret Mani, tāpēc Es pārvērtīšu viņu godu kaunā.</div></div>
<div class="par"><div class="verse" verse="8"><div class="verse-label">8</div>Viņi aprij Manas tautas upurus par viņas grēkiem un kāri ilgojas pēc jauniem viņas noziegumiem.</div></div>
<div class="par"><div class="verse" verse="9"><div class="verse-label">9</div>Tāpēc tautai klāsies tāpat kā priesteriem; Es likšu viņiem smagi sajust viņu rīcību un atmaksāšu viņiem, kā viņi ar saviem darbiem to ir pelnījuši.</div></div>
<div class="par"><div class="verse" verse="10"><div class="verse-label">10</div>Viņi ēdīs, bet nebūs paēduši, viņi nodosies miesas kārībām, bet nevairosies, jo viņi atteikušies no Tā Kunga un necienī Viņu.</div></div>
<div class="par"><div class="verse" verse="11"><div class="verse-label">11</div>Netiklība, vīns un vīnogu sula paņem prātu.</div></div>
<div class="par"><div class="verse" verse="12"><div class="verse-label">12</div>Mana tauta prasa padomu savam koka tēlam un stiba sniedz tiem atbildi. Tiešām, netiklības gars viņus tā apmulsinājis, ka viņi kā netikļi izturas pret To Kungu, savu Dievu, atstādamies no Viņa un kalpodami elkiem.</div></div>
<div class="par"><div class="verse" verse="13"><div class="verse-label">13</div>Augstu kalnos viņi nes tiem ziedojumus, un pakalnos viņi kvēpina tiem ozolu, papeļu un skābaržu biezajā un patīkamajā paēnā un pavēnī. Tāpēc arī jūsu meitas kļūst netikles un jūsu līgavas laulības pārkāpējas.</div></div>
<div class="par"><div class="verse" verse="14"><div class="verse-label">14</div>Es nesodīšu jūsu meitas, kad tās nodosies netiklībai, un jūsu vedeklas, kad tās pārkāps laulību, jo viņi paši saietas ar netiklēm un nes ziedojumus kopā ar tempļa priekameitām. Bet neprātīgā tauta ies postā.</div></div>
<div class="par"><div class="verse" verse="15"><div class="verse-label">15</div>Ja tu, Israēl, arī pārkāp laulību, tad lai vismaz Jūda neapgrēkojas! Neejiet uz Gilgalu un nekāpiet augšup uz Bet-Avenu un nezvēriet, sacīdami: tik tiešām, ka Tas Kungs dzīvo!</div></div>
<div class="par"><div class="verse" verse="16"><div class="verse-label">16</div>Jo Israēls traucas savā nepakļāvīgajā spītībā kā neprātīga un niķīga govs; vai gan tādēļ Tas Kungs liks viņiem ganīties kā jēram plašā tuksnešainā zemē?</div></div>
<div class="par"><div class="verse" verse="17"><div class="verse-label">17</div>Efraims ir pievienojies elka dievu pielūdzējiem; lai tad viņš arī iet.</div></div>
<div class="par"><div class="verse" verse="18"><div class="verse-label">18</div>Viņi ir nodevušies uzdzīvei un netiklībai; viņu kungiem ir prieks, ja viņi izdara ko negodīgu.</div></div>
<div class="par"><div class="verse" verse="19"><div class="verse-label">19</div>Vējš viņus aiznesīs projām visus kopā uz saviem spārniem; viņi būs spiesti palikt kaunā, noliekušies pār saviem ziedojumiem!</div></div>
    </body>
</html>
