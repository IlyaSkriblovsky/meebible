
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Viņš runāja arī uz mācekļiem: "Bija bagāts cilvēks, tam bija mājas pārvaldnieks. Par to viņam pienesa ziņas, ka tas izšķērdējot viņa mantu.</div></div>
<div class="par"><div class="verse" verse="2"><div class="verse-label">2</div>Tad viņš to aicināja pie sevis un tam sacīja: ko es dzirdu par tevi? Dod norēķinu par savu namturību, jo tu nevari ilgāk būt par pārvaldnieku.</div></div>
<div class="par"><div class="verse" verse="3"><div class="verse-label">3</div>Tad nama pārvaldnieks nodomāja sevī: "Ko es tagad darīšu, jo mans kungs man atņem nama valdīšanu? Rakt es nespēju un diedelēt kaunos.</div></div>
<div class="par"><div class="verse" verse="4"><div class="verse-label">4</div>Es zinu, ko darīšu, lai tie mani uzņem savās mājās, kad es būšu atstādināts no pārvaldnieka amata!"</div></div>
<div class="par"><div class="verse" verse="5"><div class="verse-label">5</div>Un, ataicinājis pa vienam visus sava kunga parādniekus, viņš sacīja pirmajam: cik tu manam kungam esi parādā?</div></div>
<div class="par"><div class="verse" verse="6"><div class="verse-label">6</div>Tas sacīja: simts mucu eļļas.- Bet viņš teica: še, ņem savu zīmi, sēdies un raksti tūliņ piecdesmit!</div></div>
<div class="par"><div class="verse" verse="7"><div class="verse-label">7</div>Pēc tam viņš kādam citam jautāja: bet tu, cik tu esi parādā? - Tas sacīja: simts mēru kviešu.- Viņš teica: še, ņem savu zīmi un raksti astoņdesmit!</div></div>
<div class="par"><div class="verse" verse="8"><div class="verse-label">8</div>Un kungs uzteica netaisno nama pārvaldnieku, ka tas gudri bija darījis, jo šīs pasaules bērni savās lietās ir gudrāki par gaismas bērniem.</div></div>
<div class="par"><div class="verse" verse="9"><div class="verse-label">9</div>Un Es jums saku: darait sev draugus ar netaisnā mamona līdzekļiem, lai, kad viņa vairs nav, tie jūs uzņem mūžīgajos mājokļos.</div></div>
<div class="par"><div class="verse" verse="10"><div class="verse-label">10</div>Kas vismazākā lietā ir uzticams, tas arī lielās lietās ir uzticams, un, kas vismazākā lietā ir netaisns, tas arī lielās lietās ir netaisns.</div></div>
<div class="par"><div class="verse" verse="11"><div class="verse-label">11</div>Ja jūs neesat bijuši uzticami netaisnās mantas lietās, kas jums uzticēs patieso?</div></div>
<div class="par"><div class="verse" verse="12"><div class="verse-label">12</div>Un, ja jūs svešās lietās neesat bijuši uzticami, kas jums dos jūsu pašu?</div></div>
<div class="par"><div class="verse" verse="13"><div class="verse-label">13</div>Neviens pie mājas piederīgs kalps nevar kalpot diviem kungiem: vai viņš vienu ienīdīs un otru mīlēs, vai vienam pieķersies un otru atmetīs. Jūs nevarat kalpot Dievam un mantai."</div></div>
<div class="par"><div class="verse" verse="14"><div class="verse-label">14</div>Visu to dzirdēja farizeji, kas bija mantkārīgi, un tie Viņu izsmēja.</div></div>
<div class="par"><div class="verse" verse="15"><div class="verse-label">15</div>Bet Viņš tiem teica: "Jūs paši nostājaties par taisniem cilvēku priekšā, bet Dievs pazīst jūsu sirdis; jo, kas pie cilvēkiem ir augsts, Dieva acīs ir negantība.</div></div>
<div class="par"><div class="verse" verse="16"><div class="verse-label">16</div>Bauslība un pravieši valda līdz Jānim. Kopš viņa laika tiek pausta Dieva valstība, un ikviens ar sparu laužas tajā iekšā.</div></div>
<div class="par"><div class="verse" verse="17"><div class="verse-label">17</div>Bet drīzāk debesij un zemei zust, nekā krist vienai bauslības rakstu zīmei.</div></div>
<div class="par"><div class="verse" verse="18"><div class="verse-label">18</div>Katrs, kas atlaiž savu sievu un apprecē citu, pārkāpj laulību, un tas, kas precē tādu, ko vīrs atlaidis, arī pārkāpj laulību.</div></div>
<div class="par"><div class="verse" verse="19"><div class="verse-label">19</div>Bija kāds bagāts vīrs; tas ģērbās purpurā un smalkā audeklā un dzīvoja ik dienas kārumā un līksmībā.</div></div>
<div class="par"><div class="verse" verse="20"><div class="verse-label">20</div>Bet viņa durvju priekšā gulēja kāds nabags, vārdā Lācars, tas bija apklāts ar vātīm,</div></div>
<div class="par"><div class="verse" verse="21"><div class="verse-label">21</div>un priecājās, ja varēja ēst druskas, kas krīt no bagātnieka galda. Un suņi nāca un laizīja viņa vātis.</div></div>
<div class="par"><div class="verse" verse="22"><div class="verse-label">22</div>Bet gadījās, ka nabagais nomira, un eņģeļi viņu aiznesa Ābrahāma klēpī. Arī bagātnieks nomira un tika apglabāts.</div></div>
<div class="par"><div class="verse" verse="23"><div class="verse-label">23</div>Un no elles, kur viņš cieta mokas, viņš pacēla savas acis un ieraudzīja Ābrahāmu no tālienes un Lācaru viņa klēpī.</div></div>
<div class="par"><div class="verse" verse="24"><div class="verse-label">24</div>Tad viņš sauca stiprā balsī: Ābrahāma tēv, apžēlojies par mani un sūti Lācaru, lai tas iemērc pirksta galu ūdenī un dzesē manu mēli, jo es ciešu mokas šai liesmā!</div></div>
<div class="par"><div class="verse" verse="25"><div class="verse-label">25</div>Bet Ābrahāms teica: piemini, dēls, ka tu savu labumu esi dabūjis, dzīvs būdams, turpretim Lācars - ļaunu. Tagad viņš tiek iepriecināts, bet tev jācieš mokas.</div></div>
<div class="par"><div class="verse" verse="26"><div class="verse-label">26</div>Un turklāt starp mums un jums atrodas liels bezdibenis, ka tie, kas no šejienes vēlētos noiet pie jums, to nespētu, tāpat arī no jums pie mums.</div></div>
<div class="par"><div class="verse" verse="27"><div class="verse-label">27</div>Bet tas teica: tad es tevi lūdzu, tēvs, sūti to uz mana tēva namu!</div></div>
<div class="par"><div class="verse" verse="28"><div class="verse-label">28</div>Jo man ir pieci brāļi; lai viņš tos brīdina, ka arī tie nenonāk šinī moku vietā.</div></div>
<div class="par"><div class="verse" verse="29"><div class="verse-label">29</div>Bet Ābrahāms atbildēja: tiem ir Mozus un pravieši, lai tie tos klausa.</div></div>
<div class="par"><div class="verse" verse="30"><div class="verse-label">30</div>Bet tas sacīja: nē, Ābrahāma tēv, bet, ja kāds no mirušiem pie viņiem ietu, tad tie atgrieztos.</div></div>
<div class="par"><div class="verse" verse="31"><div class="verse-label">31</div>Bet Ābrahāms viņam sacīja: ja tie neklausa Mozu un praviešus, tie neticēs arī tad, ja kāds no miroņiem celtos augšām."</div></div>
    </body>
</html>
