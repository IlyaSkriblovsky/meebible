
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī dienā Tas Kungs piemeklēs ar Savu garo, lielo un stipro zobenu leviatānu, žiglo un veiklo čūsku, otru leviatānu, lunkano čūsku, un nokaus lielo jūras pūķi.</div></div>
<div class="par"><div class="verse" verse="2"><div class="verse-label">2</div>Tanī dienā sacīs: "Jauks vīnadārzs! Dziediet par to!</div></div>
<div class="par"><div class="verse" verse="3"><div class="verse-label">3</div>Es, Tas Kungs, esmu tā sargs, Es slacinu to vienumēr. Lai neviens to neaizskartu, Es to sargāju dienu un nakti.</div></div>
<div class="par"><div class="verse" verse="4"><div class="verse-label">4</div>Dusmu Man vairs nav. Ja rastos tur ērkšķi un dadži, Es cīnītos pret tiem un tos visus sadedzinātu!</div></div>
<div class="par"><div class="verse" verse="5"><div class="verse-label">5</div>Vai citādi tie pie Manis meklētu patvērumu un slēgtu ar Mani mieru, jā, tiešām slēgtu ar Mani mieru!"</div></div>
<div class="par"><div class="verse" verse="6"><div class="verse-label">6</div>Nākamā laikā Jēkabs laidīs saknes un Israēls zaļos un ziedēs, un tie pildīs zemes virsu ar augļiem un labklājību.</div></div>
<div class="par"><div class="verse" verse="7"><div class="verse-label">7</div>Vai tad Viņš to ir tā sitis, kā Viņš sita viņa ienaidniekus; vai tad Viņš to ir tā kāvis, kā Viņš kāva viņa ienaidniekus?</div></div>
<div class="par"><div class="verse" verse="8"><div class="verse-label">8</div>Nē, bet ar mēru Tu sodi viņus un atlaid viņus pēc tam, kad Tu viņus biji apbēdinājis ar Savu skaudro vētru austrumu vēja dienās.</div></div>
<div class="par"><div class="verse" verse="9"><div class="verse-label">9</div>Tādēļ ar to ir Jēkaba noziegums salīdzināts, viņa grēku piedošanas sekas ir visu altāra akmeņu sagraušana, tā ka tie tiek padarīti līdzīgi saskaldītiem kaļķakmeņiem, nekur netiek novietoti elku koki, nedz arī uzslieti saules stabi.</div></div>
<div class="par"><div class="verse" verse="10"><div class="verse-label">10</div>Stiprā pilsēta ir palikusi tukša, pamesta un atstāta dzīves vieta, vientuļa kā tuksnesis. Tur ganās lopi, tie tur nogulstas un noēd tās krūmus.</div></div>
<div class="par"><div class="verse" verse="11"><div class="verse-label">11</div>Kad to zari nokaltuši, tad tos nolauž, sievas nāk un kurina ar tiem krāsni; tā kā tā ir tauta bez atziņas, tad tās Radītājs neapžēlojas par to; kas to veidojis, nav tai žēlīgs.</div></div>
<div class="par"><div class="verse" verse="12"><div class="verse-label">12</div>Bet notiks tanī dienā, ka Tas Kungs novāks druvu augļus un vētīs tos no lielās upes krastiem līdz Ēģiptes upei. Un jūs, Israēla bērnus, Viņš visus pa vienam salasīs kopā.</div></div>
<div class="par"><div class="verse" verse="13"><div class="verse-label">13</div>Tad notiks tanī dienā: atskanēs lielā bazūne, un nāks atpakaļ visi Asīrijā pazudušie un Ēģiptē izkaisītie un pielūgs To Kungu uz svētā kalna Jeruzālemē.</div></div>
    </body>
</html>
