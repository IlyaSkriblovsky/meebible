
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>"Patiesi, patiesi Es jums saku: kas neiet pa durvīm avju kūtī, bet citur kāpj iekšā, ir zaglis un laupītājs.</div></div>
<div class="par"><div class="verse" verse="2"><div class="verse-label">2</div>Bet, kas ieiet pa durvīm, ir avju gans.</div></div>
<div class="par"><div class="verse" verse="3"><div class="verse-label">3</div>Viņam durvju sargs atver, un avis klausa viņa balsij, un viņš savas avis sauc vārdā un izved tās ārā.</div></div>
<div class="par"><div class="verse" verse="4"><div class="verse-label">4</div>Kad viņš visas savas avis izlaidis ārā, viņš pats iet tām pa priekšu, un avis viņam seko, jo tās pazīst viņa balsi.</div></div>
<div class="par"><div class="verse" verse="5"><div class="verse-label">5</div>Svešam turpretim tās nesekos, bet bēgs no tā, jo viņas nepazīst svešinieku balsi."</div></div>
<div class="par"><div class="verse" verse="6"><div class="verse-label">6</div>Šo līdzību Jēzus tiem stāstīja, bet tie nesaprata, ko tas nozīmēja, ko Viņš uz tiem runāja.</div></div>
<div class="par"><div class="verse" verse="7"><div class="verse-label">7</div>Tad Jēzus atkal sacīja: "Patiesi, patiesi Es jums saku: ES ESMU durvis, kas ved pie avīm.</div></div>
<div class="par"><div class="verse" verse="8"><div class="verse-label">8</div>Visi, kas priekš Manis nākuši, ir zagļi un laupītāji; bet avis viņus nav klausījušas.</div></div>
<div class="par"><div class="verse" verse="9"><div class="verse-label">9</div>ES ESMU durvis. Ja kāds caur Mani ieiet, tas tiks izglābts; viņš ieies un izies un atradīs ganības.</div></div>
<div class="par"><div class="verse" verse="10"><div class="verse-label">10</div>Zaglis nāk vienīgi, lai zagtu, nokautu un nomaitātu. Es esmu nācis, lai tiem būtu dzīvība un pārpilnība.</div></div>
<div class="par"><div class="verse" verse="11"><div class="verse-label">11</div>ES ESMU labais gans. Labais gans atdod savu dzīvību par savām avīm.</div></div>
<div class="par"><div class="verse" verse="12"><div class="verse-label">12</div>Derētais gans, kas nav īstais, kam avis nepieder, redzēdams vilku nākam, atstāj avis un bēg, - un vilks tās nolaupa un izklīdina,</div></div>
<div class="par"><div class="verse" verse="13"><div class="verse-label">13</div>jo viņš ir derēts gans un avis viņam nerūp.</div></div>
<div class="par"><div class="verse" verse="14"><div class="verse-label">14</div>ES ESMU labais gans; Es pazīstu Savas avis, un Manas avis Mani pazīst.</div></div>
<div class="par"><div class="verse" verse="15"><div class="verse-label">15</div>Itin kā Tēvs pazīst Mani, Es pazīstu Tēvu; un Es atdodu Savu dzīvību par Savām avīm.</div></div>
<div class="par"><div class="verse" verse="16"><div class="verse-label">16</div>Man vēl ir citas avis, kas nav no šīs kūts; arī tās Man jāatved; arī viņas dzirdēs Manu balsi, un būs viens ganāms pulks un viens gans.</div></div>
<div class="par"><div class="verse" verse="17"><div class="verse-label">17</div>Tāpēc Tēvs Mani mīl, ka Es atdodu Savu dzīvību, lai Es to atkal atgūtu.</div></div>
<div class="par"><div class="verse" verse="18"><div class="verse-label">18</div>Neviens to nav Man atņēmis, bet Es to atdodu pats no Sevis. Man ir vara to atdot un vara to atkal ņemt. Šo uzdevumu Es esmu saņēmis no Sava Tēva."</div></div>
<div class="par"><div class="verse" verse="19"><div class="verse-label">19</div>Tad atkal cēlās šķelšanās jūdu starpā šo vārdu dēļ.</div></div>
<div class="par"><div class="verse" verse="20"><div class="verse-label">20</div>Daudzi viņu starpā sacīja: "Viņā ir velns, Viņš ir prātu zaudējis! Ko jūs Viņu klausāties?"</div></div>
<div class="par"><div class="verse" verse="21"><div class="verse-label">21</div>Citi sacīja: "Šie vārdi nav velna apsēsta cilvēka vārdi. Vai ļauns gars var atvērt aklo acis?"</div></div>
<div class="par"><div class="verse" verse="22"><div class="verse-label">22</div>Pēc tam Jeruzālemē bija Tempļa atjaunošanas svētki. Tas bija ziemā.</div></div>
<div class="par"><div class="verse" verse="23"><div class="verse-label">23</div>Jēzus staigāja pa Templi Salamana stabu ailē.</div></div>
<div class="par"><div class="verse" verse="24"><div class="verse-label">24</div>Jūdi Viņu ielenca un sacīja Viņam: "Cik ilgi Tu mūs turēsi neziņā? Ja Tu esi Kristus, saki mums to skaidri!"</div></div>
<div class="par"><div class="verse" verse="25"><div class="verse-label">25</div>Jēzus viņiem atbildēja: "Es jums esmu teicis, bet jūs neticat. Darbi, ko Es daru Sava Tēva Vārdā, nodod liecību par Mani.</div></div>
<div class="par"><div class="verse" verse="26"><div class="verse-label">26</div>Bet jūs neticat, jo nepiederat pie Manām avīm.</div></div>
<div class="par"><div class="verse" verse="27"><div class="verse-label">27</div>Manas avis dzird Manu balsi, Es tās pazīstu, un viņas Man seko.</div></div>
<div class="par"><div class="verse" verse="28"><div class="verse-label">28</div>Un Es tām dodu mūžīgo dzīvību, un viņas nemūžam neies bojā, un neviens tās neizraus no Manas rokas.</div></div>
<div class="par"><div class="verse" verse="29"><div class="verse-label">29</div>Mans Tēvs, kas Man tās devis, ir lielāks par visiem, un neviens neko nevar izraut no Tēva rokas.</div></div>
<div class="par"><div class="verse" verse="30"><div class="verse-label">30</div>Es un Tēvs, mēs esam viens."</div></div>
<div class="par"><div class="verse" verse="31"><div class="verse-label">31</div>Tad jūdi atkal sanesa akmeņus, lai Viņu nomētātu.</div></div>
<div class="par"><div class="verse" verse="32"><div class="verse-label">32</div>Jēzus tiem atbildēja: "Daudz labu darbu Es jums esmu rādījis, kas nāk no Tēva. Kura darba dēļ jūs Mani gribat nomētāt?"</div></div>
<div class="par"><div class="verse" verse="33"><div class="verse-label">33</div>Jūdi Viņam atbildēja: "Nevis laba darba dēļ mēs Tevi gribam nomētāt, bet Dieva zaimošanas dēļ, tāpēc ka Tu, cilvēks būdams, dari Sevi par Dievu."</div></div>
<div class="par"><div class="verse" verse="34"><div class="verse-label">34</div>Jēzus viņiem atbildēja: "Vai nav rakstīts jūsu bauslībā: Es esmu sacījis, jūs esat dievi. -</div></div>
<div class="par"><div class="verse" verse="35"><div class="verse-label">35</div>Ja raksts tos nosaucis par dieviem, uz kuriem attiecas šie Dieva vārdi, un raksti nevar tikt atcelti,</div></div>
<div class="par"><div class="verse" verse="36"><div class="verse-label">36</div>vai tad Tam, ko Tēvs ir svētījis un sūtījis pasaulē, jūs drīkstat pārmest Dieva zaimošanu, ka Viņš sacījis: Es esmu Dieva Dēls.</div></div>
<div class="par"><div class="verse" verse="37"><div class="verse-label">37</div>Ja Es nedaru Sava Tēva darbus, neticiet Man!</div></div>
<div class="par"><div class="verse" verse="38"><div class="verse-label">38</div>Bet, ja Es tādus daru, tad, ja Man neticat, ticiet vismaz šiem darbiem, lai jūs saprastu un zinātu, ka Manī ir Tēvs un Es Tēvā."</div></div>
<div class="par"><div class="verse" verse="39"><div class="verse-label">39</div>Tad tie atkal Viņu taisījās gūstīt, bet Viņš izglābās no viņu rokām.</div></div>
<div class="par"><div class="verse" verse="40"><div class="verse-label">40</div>Pēc tam Viņš atkal aizgāja otrpus Jordānas, tai vietā, kur Jānis sākumā bija kristījis, un palika tur.</div></div>
<div class="par"><div class="verse" verse="41"><div class="verse-label">41</div>Un daudzi nāca pie Viņa un sacīja: "Jānis nav darījis nevienas zīmes, bet viss, ko Jānis par Viņu runājis, ir bijis patiesība."</div></div>
<div class="par"><div class="verse" verse="42"><div class="verse-label">42</div>Un daudzi tur sāka Viņam ticēt.</div></div>
    </body>
</html>
