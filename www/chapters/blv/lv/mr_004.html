
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Viņš atkal sāka mācīt pie jūras. Un daudz ļaužu pie Viņa sapulcējās, tā ka Viņš iekāpa laivā un apsēdās. Viņš bija uz jūras, un visi ļaudis stāvēja jūras malā.</div></div>
<div class="par"><div class="verse" verse="2"><div class="verse-label">2</div>Un Viņš tiem daudz mācīja līdzībās un Savā mācībā uz tiem sacīja:</div></div>
<div class="par"><div class="verse" verse="3"><div class="verse-label">3</div>"Klausaities: raugi, sējējs izgāja sēt.</div></div>
<div class="par"><div class="verse" verse="4"><div class="verse-label">4</div>Un notika, sējot cita sēkla krita ceļmalā, un putni nāca un to apēda.</div></div>
<div class="par"><div class="verse" verse="5"><div class="verse-label">5</div>Un cita krita uz akmenāju, kur tai nebija daudz zemes, un tā uzdīga tūdaļ, tāpēc ka tai nebija dziļas zemes.</div></div>
<div class="par"><div class="verse" verse="6"><div class="verse-label">6</div>Bet, kad saule bija uzlēkusi, tad tā savīta un nokalta, tāpēc ka tai nebija saknes.</div></div>
<div class="par"><div class="verse" verse="7"><div class="verse-label">7</div>Un cita krita starp ērkšķiem, un ērkšķi uzauga un to nomāca, un tā nenesa augļus.</div></div>
<div class="par"><div class="verse" verse="8"><div class="verse-label">8</div>Un cita krita labā zemē un nesa augļus, kas uzdīga un augtin auga, un cita nesa trīsdesmitkārtīgi, cita sešdesmitkārtīgi un cita simtkārtīgi."</div></div>
<div class="par"><div class="verse" verse="9"><div class="verse-label">9</div>Un Viņš sacīja: "Kam ausis dzirdēt, tas lai dzird."</div></div>
<div class="par"><div class="verse" verse="10"><div class="verse-label">10</div>Un, kad Viņš bija viens pats, tad tie, kas līdz ar tiem divpadsmit bija pie Viņa, Viņam vaicāja par līdzībām.</div></div>
<div class="par"><div class="verse" verse="11"><div class="verse-label">11</div>Un Viņš uz tiem sacīja: "Jums ir dots Dieva valstības noslēpums; bet tiem, kas ārā, viss tas notiek līdzībās,</div></div>
<div class="par"><div class="verse" verse="12"><div class="verse-label">12</div>ka tie redzēdami redz un nenomana un dzirdēdami dzird un nesaprot, ka tie neatgriežas un neiegūst piedošanu."</div></div>
<div class="par"><div class="verse" verse="13"><div class="verse-label">13</div>Un Viņš uz tiem saka: "Jūs šo līdzību nesaprotat, kā tad jūs sapratīsit visas citas līdzības?</div></div>
<div class="par"><div class="verse" verse="14"><div class="verse-label">14</div>Sējējs sēj vārdu.</div></div>
<div class="par"><div class="verse" verse="15"><div class="verse-label">15</div>Bet šie ir tie, kas ceļmalā, kur vārds top sēts, pie kuriem, kad tie to ir dzirdējuši, tūdaļ nāk sātans un noņem viņu sirdīs sēto vārdu.</div></div>
<div class="par"><div class="verse" verse="16"><div class="verse-label">16</div>Un tāpat tie, kas uz akmenāju sēti, ir tie, kas, vārdu dzirdējuši, tūdaļ to uzņem ar prieku.</div></div>
<div class="par"><div class="verse" verse="17"><div class="verse-label">17</div>Bet tiem nav saknes sevī, un tikai kādu laiku tie ir ticīgi. Kad bēdas un vajāšanas uziet vārda dēļ, tad viņi tūdaļ apgrēkojas.</div></div>
<div class="par"><div class="verse" verse="18"><div class="verse-label">18</div>Un, kas starp ērkšķiem sēti, ir tie, kas vārdu dzird,</div></div>
<div class="par"><div class="verse" verse="19"><div class="verse-label">19</div>un šīs pasaules rūpes un bagātības viltība un citas kārības iemetas un noslāpē vārdu, un tas kļūst neauglīgs.</div></div>
<div class="par"><div class="verse" verse="20"><div class="verse-label">20</div>Un labā zemē sētie ir tie, kas vārdu dzird un pieņem un augļus nes, trīsdesmitkārtīgus, sešdesmitkārtīgus, simtkārtīgus."</div></div>
<div class="par"><div class="verse" verse="21"><div class="verse-label">21</div>Un Viņš uz tiem sacīja: "Vai sveci iededzina, lai to liktu apakš pūra vai zem gultas? Vai ne tāpēc, lai to liek lukturī?</div></div>
<div class="par"><div class="verse" verse="22"><div class="verse-label">22</div>Jo nekas nav apslēpts, kas nenāktu gaismā; un nekas nenotiek slepeni, kas netaptu zināms.</div></div>
<div class="par"><div class="verse" verse="23"><div class="verse-label">23</div>Ja kam ausis ir dzirdēt, tas lai dzird."</div></div>
<div class="par"><div class="verse" verse="24"><div class="verse-label">24</div>Un Viņš tiem sacīja: "Ievērojiet, ko jūs dzirdat. Ar kādu mēru jūs mērojat, mēros jums un pieliks jums vēl klāt.</div></div>
<div class="par"><div class="verse" verse="25"><div class="verse-label">25</div>Jo, kam ir, tam dos; un, kam nav, tam atņems arī to, kas tam ir."</div></div>
<div class="par"><div class="verse" verse="26"><div class="verse-label">26</div>Un Viņš sacīja: "Tāpat ir ar Dieva valstību, kā kad kāds cilvēks sēklu iemet zemē</div></div>
<div class="par"><div class="verse" verse="27"><div class="verse-label">27</div>un guļ un ceļas, nakti un dienu; un sēkla uzdīgst un uzaug, tā ka viņš pats to nenomana.</div></div>
<div class="par"><div class="verse" verse="28"><div class="verse-label">28</div>Zeme pati no sevis nes augļus, papriekš stiebru, tad vārpu, tad briedušus graudus vārpā.</div></div>
<div class="par"><div class="verse" verse="29"><div class="verse-label">29</div>Un, kad augļi ienākušies, tad viņš tūdaļ sūta sirpi, jo pļaujamais laiks ir klāt."</div></div>
<div class="par"><div class="verse" verse="30"><div class="verse-label">30</div>Un Viņš sacīja: "Kam mēs Dieva valstību pielīdzināsim? Jeb kādā līdzībā mēs to tēlosim?</div></div>
<div class="par"><div class="verse" verse="31"><div class="verse-label">31</div>Kā sinepju graudiņš, kas zemē sēts, ir mazākais no visām sēklām virs zemes,</div></div>
<div class="par"><div class="verse" verse="32"><div class="verse-label">32</div>un, kad tas ir sēts, tad tas augtin aug un top lielāks par visiem dārza augiem un dabū lielus zarus, tā ka putni apakš debess viņa pavēnī var ligzdas taisīt."</div></div>
<div class="par"><div class="verse" verse="33"><div class="verse-label">33</div>Un daudzās tādās līdzībās Viņš uz tiem vārdu runāja, tā ka tie to varēja klausīties.</div></div>
<div class="par"><div class="verse" verse="34"><div class="verse-label">34</div>Bet bez līdzībām Viņš uz tiem neko nerunāja; bet Saviem mācekļiem Viņš visu īpaši izskaidroja.</div></div>
<div class="par"><div class="verse" verse="35"><div class="verse-label">35</div>Un Viņš tiem saka tanī dienā, vakaram metoties: "Pārcelsimies uz viņu malu."</div></div>
<div class="par"><div class="verse" verse="36"><div class="verse-label">36</div>Un, ļaudis atlaiduši, tie Viņu ņēma līdzi, tā ka Viņš laivā bija, un citas laivas bija pie Viņa.</div></div>
<div class="par"><div class="verse" verse="37"><div class="verse-label">37</div>Un liela vētra cēlās, un viļņi gāzās laivā, tā ka ūdens jau piepildīja laivu.</div></div>
<div class="par"><div class="verse" verse="38"><div class="verse-label">38</div>Un Viņš gulēja stūres galā uz spilvena; un tie Viņu modina un saka Viņam: "Mācītāj, vai Tu nebēdā, ka ejam bojā?"</div></div>
<div class="par"><div class="verse" verse="39"><div class="verse-label">39</div>Un uzmodies Viņš apsauca vēju un sacīja uz jūru: "Klusu, mierā!" Un vējš nostājās, un iestājās pilnīgs klusums.</div></div>
<div class="par"><div class="verse" verse="40"><div class="verse-label">40</div>Un Viņš uz tiem sacīja: "Kam jūs esat tik bailīgi? Kā jums nav ticības?"</div></div>
<div class="par"><div class="verse" verse="41"><div class="verse-label">41</div>Un tie ļoti izbijās un sacīja savā starpā: "Kas Tas tāds, ka pat vējš un jūra Viņam paklausa?"</div></div>
    </body>
</html>
