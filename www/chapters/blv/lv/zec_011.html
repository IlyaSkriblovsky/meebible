
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Atver, ak, Libanona, savus vārtus, lai uguns aprij tavus ciedrus!</div></div>
<div class="par"><div class="verse" verse="2"><div class="verse-label">2</div>Vaimanājiet, cipreses, ka ciedri ir nogāzti un paši diženākie koki ir nopostīti! Vaimanājiet, Basanas ozoli, ka nogāzts ir biezais mežs!</div></div>
<div class="par"><div class="verse" verse="3"><div class="verse-label">3</div>Klau, kā vaimanā gani, jo viņu krāšņās ganības ir pagalam! Klau, kā rūc lauvas, jo izpostīts ir arī Jordānas biezokņu skaistums!</div></div>
<div class="par"><div class="verse" verse="4"><div class="verse-label">4</div>Tā sacīja man Tas Kungs, mans Dievs: "Gani kaujamās avis!</div></div>
<div class="par"><div class="verse" verse="5"><div class="verse-label">5</div>Jo viņu īpašnieki nokauj viņas, neuzskatīdami to ne par kādu grēku, pārdod un saka: slavēts lai ir Tas Kungs, es tagad esmu bagāts! - Un paši gani arī viņas netaupa.</div></div>
<div class="par"><div class="verse" verse="6"><div class="verse-label">6</div>Tāpēc Es arī nesaudzēšu zemes iedzīvotājus, saka Tas Kungs, un redzi, Es nodošu ļaudis katru atsevišķi otra rokā un sava ķēniņa rokā; lai tad viņi arī sagrauj zemi, un Es neglābšu nevienu no viņu pašu rokām."</div></div>
<div class="par"><div class="verse" verse="7"><div class="verse-label">7</div>Un tā es ganīju kaujamās avis, visvairāk nožēlojamās avju starpā, un iegādājos sev divas ganu kūjas: vienu es nosaucu par Laipnību un otru par Vienprātību. - Un tā es ganīju avis.</div></div>
<div class="par"><div class="verse" verse="8"><div class="verse-label">8</div>Vienā mēnesī es atlaidu trīs ganus, tie man bija apnikuši, un arī viņi negribēja vairs mani.</div></div>
<div class="par"><div class="verse" verse="9"><div class="verse-label">9</div>Tālāk es teicu: "Es jūs ilgāk vairs neganīšu; kas mirst, lai mirst, kam draud iznīcība, lai iznīkst; un pārējās, kas paliek, lai aprij cita citu!"</div></div>
<div class="par"><div class="verse" verse="10"><div class="verse-label">10</div>Es tad paņēmu savu kūju Laipnību un to salauzu, lai uzteiktu savu derību, ko es biju noslēdzis ar visām tautām.</div></div>
<div class="par"><div class="verse" verse="11"><div class="verse-label">11</div>Tā nu derība arī tika tanī dienā lauzta; tās nabaga avis, kas mani ievēroja, atzina, ka tāds ir bijis Tā Kunga vārds.</div></div>
<div class="par"><div class="verse" verse="12"><div class="verse-label">12</div>Un, kad es viņiem teicu: ja jums labpatīk, tad dodiet man atlīdzību, ja nē, tad lai paliek! - tad viņi izmaksāja man, cik es biju nopelnījis, nosvērdami man trīsdesmit sudraba gabalus.</div></div>
<div class="par"><div class="verse" verse="13"><div class="verse-label">13</div>Un Tas Kungs man sacīja: "Nomet šo slaveno algu, par kuras cienīgu viņi Mani atzinuši, podniekam!" Es paņēmu trīsdesmit sudraba gabalus un iemetu tos Tā Kunga namā podniekam.</div></div>
<div class="par"><div class="verse" verse="14"><div class="verse-label">14</div>Tad es salauzu savu otru gana kūju Vienprātību par zīmi tam, ka es sarauju brālību starp Jūdu un Israēlu.</div></div>
<div class="par"><div class="verse" verse="15"><div class="verse-label">15</div>Un Tas Kungs teica man: "Ņem vēlreiz savās rokās ģeķīgā gana rīkus!</div></div>
<div class="par"><div class="verse" verse="16"><div class="verse-label">16</div>Jo redzi, Es likšu darboties zemē ganam, kas par bojā ejošo nerūpējas, noklīdušo nemeklē un salauzto nedziedē, kā arī veselo neapgādā, turpretī treknās avs gaļu apēd ar baudu un nomauc pat viņas nagus.</div></div>
<div class="par"><div class="verse" verse="17"><div class="verse-label">17</div>Lai bēdas tam nederīgajam ganam, kas atstāj savu ganāmpulku! Lai zobens skar viņa roku un viņa labo aci! Viņa roka lai kaltin sakalst, un viņa labā acs lai pavisam izdziest!"</div></div>
    </body>
</html>
