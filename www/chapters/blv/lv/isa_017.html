
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Spriedums par Damasku. Redzi, Damaska vairs nebūs pilsēta, tā būs sabrukušu drupu kaudze!</div></div>
<div class="par"><div class="verse" verse="2"><div class="verse-label">2</div>Arojiešu pilsētas būs atstātas, ļaužu pamestas, ganāmpulkiem par mitekli; tie tur mitīs un ganīsies netraucēti.</div></div>
<div class="par"><div class="verse" verse="3"><div class="verse-label">3</div>Beigas ir Efraima spēcīgajai atbalsta vietai un Damaskas ķēniņa valstij, un sīriešu pārpalikums līdzināsies godībā Israēla bērnu dēliem, saka Tas Kungs Cebaots.</div></div>
<div class="par"><div class="verse" verse="4"><div class="verse-label">4</div>Tanī dienā notiks, ka Jēkaba godība izplēnēs un viņa treknā miesa nonīks.</div></div>
<div class="par"><div class="verse" verse="5"><div class="verse-label">5</div>Un būs tā, kā kad pļāvējs satver labības stiebrus un viņa roka nogriež vārpas, vai arī it kā kāds lasītu pāri palikušās vārpas Refaima ielejā.</div></div>
<div class="par"><div class="verse" verse="6"><div class="verse-label">6</div>Un tur kaut kas paglābtos vēl otram ievākumam, kā eļļas kokā, kad to nokrata, paliek vēl divas trīs olīvu ogas augšā pašā galotnē, četras vai piecas ogas koka zaros, saka Tas Kungs, Israēla Dievs.</div></div>
<div class="par"><div class="verse" verse="7"><div class="verse-label">7</div>Tanī dienā cilvēki raudzīsies uz savu Radītāju, viņu skati būs vērsti uz Israēla Svēto.</div></div>
<div class="par"><div class="verse" verse="8"><div class="verse-label">8</div>Tie neskatīsies vairs uz altāriem, kas viņu pašu roku darbs, un neraudzīsies uz elku tēliem, elku kokiem un saules stabiem, ko viņu pašu pirksti darinājuši.</div></div>
<div class="par"><div class="verse" verse="9"><div class="verse-label">9</div>Tanī dienā viņu stiprās pilsētas būs kā mežā un kalnos pamestas mītnes, ko tie aiz bailēm no Israēla bērniem kādreiz bija atstājuši, un tur būs postā pamests tukšums.</div></div>
<div class="par"><div class="verse" verse="10"><div class="verse-label">10</div>Jo tu esi aizmirsis Dievu, savu Pestītāju, un neesi domājis par sava patvēruma klinti. Tādēļ tu gan ierīko jaukus dārzus un apstādi tos svešzemju vīnakokiem;</div></div>
<div class="par"><div class="verse" verse="11"><div class="verse-label">11</div>tu liec tām dzīt atvases jau tai pašā dienā, kad tu tās stādīji, un liec saviem dēstiem jau nākamā rītā ziedēt, bet tomēr visa raža iznīks bēdu, rūpju un nedziedināmo sāpju laikā.</div></div>
<div class="par"><div class="verse" verse="12"><div class="verse-label">12</div>Vai, kāds ļaužu valodu troksnis, tie krāc kā jūra! Kāda tautu dunoņa, tās sacēlušās kā varenu ūdeņu viļņi!</div></div>
<div class="par"><div class="verse" verse="13"><div class="verse-label">13</div>Tautas krāc kā lieli ūdeņi, bet Viņš apsauc tās, un tās aizklīst kā pelus vējā uz kalniem un kā putekļi aukā.</div></div>
<div class="par"><div class="verse" verse="14"><div class="verse-label">14</div>Vakarā uznāk bailes; un, pirms aust rīts, to vairs nav. Tāda ir mūsu laupītāju alga, un tāds ir mūsu postītāju liktenis!</div></div>
    </body>
</html>
