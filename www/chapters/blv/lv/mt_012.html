
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī laikā Jēzus reiz gāja sabatā caur labību; un Viņa mācekļi bija izsalkuši, un tie sāka vārpas plūkt un ēst.</div></div>
<div class="par"><div class="verse" verse="2"><div class="verse-label">2</div>Bet farizeji, to redzēdami, uz Viņu sacīja: "Redzi, Tavi mācekļi dara, ko sabatā nav brīv darīt."</div></div>
<div class="par"><div class="verse" verse="3"><div class="verse-label">3</div>Bet Viņš uz tiem sacīja: "Vai jūs neesat lasījuši, ko Dāvids darīja, kad viņš bija izsalcis un viņa pavadoņi?</div></div>
<div class="par"><div class="verse" verse="4"><div class="verse-label">4</div>Ka viņš gāja Dieva namā un tie ēda skatāmās maizes, ko nebija brīv ēst ne viņam pašam, ne viņa biedriem, bet vienīgi priesteriem.</div></div>
<div class="par"><div class="verse" verse="5"><div class="verse-label">5</div>Jeb vai jūs neesat lasījuši bauslībā, ka priesteri pārkāpj sabatā Dieva namā sabata dienu un ir nevainīgi?</div></div>
<div class="par"><div class="verse" verse="6"><div class="verse-label">6</div>Bet Es jums saku: šeit ir kas lielāks par Dieva namu.</div></div>
<div class="par"><div class="verse" verse="7"><div class="verse-label">7</div>Bet, kad jūs būtu sapratuši, ko tas nozīmē: Man patīk žēlastība un ne upuris, - tad jūs nebūtu šos nevainīgos nosodījuši.</div></div>
<div class="par"><div class="verse" verse="8"><div class="verse-label">8</div>Jo Cilvēka Dēls ir kungs arī pār sabatu."</div></div>
<div class="par"><div class="verse" verse="9"><div class="verse-label">9</div>Un no turienes Viņš aizgāja un iegāja viņu sinagogā.</div></div>
<div class="par"><div class="verse" verse="10"><div class="verse-label">10</div>Un redzi, tur bija cilvēks ar sakaltušu roku, un tie Viņam vaicāja, sacīdami: "Vai ir brīv sabatā dziedināt?" - ka tie Viņu varētu apsūdzēt.</div></div>
<div class="par"><div class="verse" verse="11"><div class="verse-label">11</div>Bet Viņš uz tiem sacīja: "Kurš cilvēks jūsu starpā, kam viena avs un kad tā sabatā iekrīt bedrē, to nesatvers un neizvilks ārā?</div></div>
<div class="par"><div class="verse" verse="12"><div class="verse-label">12</div>Vai cilvēks nav daudz labāks par avi? Tādēļ ir gan brīv sabatā labu darīt."</div></div>
<div class="par"><div class="verse" verse="13"><div class="verse-label">13</div>Tad Viņš uz to cilvēku sacīja: "Izstiep savu roku!" Un viņš to izstiepa. Tad tā kļuva vesela kā otra.</div></div>
<div class="par"><div class="verse" verse="14"><div class="verse-label">14</div>Tad farizeji izgāja un sarunājās pret Viņu un nolēma To nogalināt.</div></div>
<div class="par"><div class="verse" verse="15"><div class="verse-label">15</div>Bet Jēzus, to nomanīdams, aizgāja no turienes. Un daudz ļaužu gāja Viņam pakaļ, un Viņš tos visus dziedināja.</div></div>
<div class="par"><div class="verse" verse="16"><div class="verse-label">16</div>Un Viņš tiem piekodināja par Viņu nevienam nestāstīt,</div></div>
<div class="par"><div class="verse" verse="17"><div class="verse-label">17</div>ka piepildītos pravieša Jesajas runātais vārds:</div></div>
<div class="par"><div class="verse" verse="18"><div class="verse-label">18</div>redzi, Mans kalps, ko Es izredzējis, un Mans mīļais, pie kā Manai dvēselei labs prāts; Es likšu uz Viņu Savu Garu, un Tas pasludinās tautām tiesu.</div></div>
<div class="par"><div class="verse" verse="19"><div class="verse-label">19</div>Ne Viņš bārsies, ne brēks, ne arī dzirdēs uz ielām Viņa balsi.</div></div>
<div class="par"><div class="verse" verse="20"><div class="verse-label">20</div>Ielūzušu niedri Viņš nesalauzīs, un kvēlojošu dakti Viņš neizdzēsīs, tiekāms Viņš taisnībai dos uzvaru.</div></div>
<div class="par"><div class="verse" verse="21"><div class="verse-label">21</div>Un tautas cerēs uz Viņa Vārdu.-</div></div>
<div class="par"><div class="verse" verse="22"><div class="verse-label">22</div>Tad Viņam pienesa ļauna gara apsēstu, tas bija akls un mēms. Un Viņš to darīja veselu, tā ka aklais un mēmais redzēja un runāja.</div></div>
<div class="par"><div class="verse" verse="23"><div class="verse-label">23</div>Un visi ļaudis brīnījās un sacīja: "Vai Šis nav Dāvida dēls?"</div></div>
<div class="par"><div class="verse" verse="24"><div class="verse-label">24</div>Bet farizeji, to dzirdēdami, sacīja: "Šis izdzen ļaunus garus ne citādi kā ar Belcebula, ļauno garu virsnieka, palīdzību."</div></div>
<div class="par"><div class="verse" verse="25"><div class="verse-label">25</div>Bet Jēzus, viņu domas nomanīdams, tiem sacīja: "Ikviena valsts, kurā iekšējs naids, aiziet bojā; un neviena pilsēta vai nams, kurā iekšējs naids, nevar pastāvēt.</div></div>
<div class="par"><div class="verse" verse="26"><div class="verse-label">26</div>Ja nu sātans izdzen sātanu, tad viņš ir naidā pats ar sevi. Kā tad viņa valsts var pastāvēt?</div></div>
<div class="par"><div class="verse" verse="27"><div class="verse-label">27</div>Un, ja Es izdzenu ļaunos garus ar Belcebula palīdzību, ar ko tad jūsu bērni tos izdzen? Tāpēc viņi būs jūsu tiesātāji.</div></div>
<div class="par"><div class="verse" verse="28"><div class="verse-label">28</div>Bet, ja Es izdzenu ļaunos garus ar Dieva Garu, tad Dieva valstība ir jau pie jums atnākusi.</div></div>
<div class="par"><div class="verse" verse="29"><div class="verse-label">29</div>Jeb vai var kāds ieiet stiprā namā un paņemt viņa mantas, ja tas nav stipro papriekšu saistījis? Tikai tad tas varēs viņa namu izlaupīt.</div></div>
<div class="par"><div class="verse" verse="30"><div class="verse-label">30</div>Kas nav ar Mani, tas ir pret Mani, un, kas ar Mani nesakrāj, tas izkaisa.</div></div>
<div class="par"><div class="verse" verse="31"><div class="verse-label">31</div>Tāpēc Es jums saku: ikkatru grēku un ikkatru zaimošanu cilvēkiem piedos, bet Gara zaimošanu nepiedos.</div></div>
<div class="par"><div class="verse" verse="32"><div class="verse-label">32</div>Un, kas ko runā pret Cilvēka Dēlu, tam tas tiks piedots; bet, kas ko runā pret Svēto Garu, tam tas netiks piedots ne šinī, nedz nākošā mūžā.</div></div>
<div class="par"><div class="verse" verse="33"><div class="verse-label">33</div>Padarait koku labu, tad arī viņa augļi būs labi, vai padarait koku nelabu, tad arī viņa augļi būs nelabi, jo koku pazīst no viņa augļiem.</div></div>
<div class="par"><div class="verse" verse="34"><div class="verse-label">34</div>Jūs odžu dzimums, kā jūs varat labu runāt, paši ļauni būdami? Jo no sirds pilnības mute runā.</div></div>
<div class="par"><div class="verse" verse="35"><div class="verse-label">35</div>Labs cilvēks izdod no labā krājuma labu, un ļauns cilvēks izdod no ļaunā krājuma ļaunu.</div></div>
<div class="par"><div class="verse" verse="36"><div class="verse-label">36</div>Bet Es jums saku: par ikkatru veltīgu vārdu, ko cilvēki runās, tiem būs jāatbild tiesas dienā;</div></div>
<div class="par"><div class="verse" verse="37"><div class="verse-label">37</div>jo pēc saviem vārdiem tu tiksi taisnots, un pēc saviem vārdiem tu tiksi pazudināts."</div></div>
<div class="par"><div class="verse" verse="38"><div class="verse-label">38</div>Tad daži no rakstu mācītājiem un farizejiem atbildēja un uz to sacīja: "Mācītāj, mēs no Tevis gribam kādu zīmi redzēt."</div></div>
<div class="par"><div class="verse" verse="39"><div class="verse-label">39</div>Bet Viņš atbildēja un tiem sacīja: "Ļauna un laulības pārkāpēja cilts meklē zīmes; un viņai nekāda cita zīme netiks dota kā vien pravieša Jonas zīme.</div></div>
<div class="par"><div class="verse" verse="40"><div class="verse-label">40</div>Jo, kā Jona trīs dienas un trīs naktis bija lielās zivs vēderā, tā arī Cilvēka Dēls būs trīs dienas un trīs naktis zemes klēpī.</div></div>
<div class="par"><div class="verse" verse="41"><div class="verse-label">41</div>Ninivieši celsies tiesas dienā pret šo cilti un to pazudinās; jo tie, Jonam sludinot, no grēkiem atgriezās; un redzi, šeit ir vairāk nekā Jona.</div></div>
<div class="par"><div class="verse" verse="42"><div class="verse-label">42</div>Ķēniņiene no dienvidiem celsies tiesas dienā pret šo cilti un to pazudinās, jo tā nāca no pasaules gala dzirdēt Salamana gudrību: un redzi, šeit ir vairāk nekā Salamans.</div></div>
<div class="par"><div class="verse" verse="43"><div class="verse-label">43</div>Bet, kad nešķīstais gars no cilvēka ir izgājis, tad tas pārstaigā izkaltušas vietas, meklē dusu un to neatrod.</div></div>
<div class="par"><div class="verse" verse="44"><div class="verse-label">44</div>Tad tas saka: es atgriezīšos savā namā, no kurienes es izgāju. Un, kad viņš nāk, tad viņš to atrod tukšu, izmēztu un uzpostu.</div></div>
<div class="par"><div class="verse" verse="45"><div class="verse-label">45</div>Tad tas noiet un ņem līdzi septiņus citus garus, kas ļaunāki par viņu, un viņi ieiet tur un dzīvo; un pēc tam ar tādu cilvēku top sliktāk, nekā papriekšu bija. Tāpat arī notiks šai ļaunajai ciltij."</div></div>
<div class="par"><div class="verse" verse="46"><div class="verse-label">46</div>Un, Viņam tā uz ļaudīm vēl runājot, redzi, Viņa māte un Viņa brāļi stāvēja ārā un gribēja ar Viņu runāt.</div></div>
<div class="par"><div class="verse" verse="47"><div class="verse-label">47</div>Un kāds uz Viņu sacīja: "Redzi, Tava māte un Tavi brāļi stāv ārā un meklē ar Tevi runāt."</div></div>
<div class="par"><div class="verse" verse="48"><div class="verse-label">48</div>Un Viņš atbildēja un sacīja tam, kas Viņam to teica: "Kas ir Mana māte, un kas ir Mani brāļi?"</div></div>
<div class="par"><div class="verse" verse="49"><div class="verse-label">49</div>Un, roku izstiepis pār Saviem mācekļiem, Viņš sacīja: "Redzi, Mana māte un Mani brāļi!</div></div>
<div class="par"><div class="verse" verse="50"><div class="verse-label">50</div>Jo, kas dara Mana Debesu Tēva prātu, tas ir Mans brālis un Mana māsa, un Mana māte."</div></div>
    </body>
</html>
