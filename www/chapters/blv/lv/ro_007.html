
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jūs jau zināt, brāļi, es jau runāju uz tādiem, kas pazīst bauslību, - ka bauslībai pār cilvēku ir noteikšana vienīgi tik ilgi, kamēr tas ir dzīvs.</div></div>
<div class="par"><div class="verse" verse="2"><div class="verse-label">2</div>Piemēram, precēta sieva pēc bauslības saistīta ar vīru, kamēr tas dzīvs, bet, kad vīrs mirst, viņa kļūst brīva no bauslības, kas viņu saista pie vīra.</div></div>
<div class="par"><div class="verse" verse="3"><div class="verse-label">3</div>Tātad, ja tā, vīram dzīvam esot, nodosies citam vīram, viņu sauks par laulības pārkāpēju; bet, ja vīrs ir miris, viņa ir brīva no bauslības saistībām, un viņa, piederēdama citam vīram, nav vairs laulības pārkāpēja.</div></div>
<div class="par"><div class="verse" verse="4"><div class="verse-label">4</div>Tāpat arī jūs, mani brāļi, līdz ar miesīgo Kristu esat nonāvēti bauslībai un piederat citam, Tam, kas uzmodināts no mirušiem. Tāpēc nesīsim augļus Dievam!</div></div>
<div class="par"><div class="verse" verse="5"><div class="verse-label">5</div>Jo, kamēr mēs dzīvojām miesā, bauslības modinātās grēcīgās kaisles spēcīgi darbojās mūsu locekļos, tā ka mēs nesam augļus nāvei.</div></div>
<div class="par"><div class="verse" verse="6"><div class="verse-label">6</div>Tagad turpretim bauslība zaudējusi savu spēku pār mums, jo mēs viņai, kas mūs saistīja, esam miruši, tā ka nu varam kalpot jaunā garā un nevis pēc vecā burta.</div></div>
<div class="par"><div class="verse" verse="7"><div class="verse-label">7</div>Kas nu no tā izriet? Vai pati bauslība ir grēks? Nekādā ziņā ne! Bet to gan varu teikt: es nebūtu pazinis grēka, ja nebūtu bijis bauslības, jo es nebūtu zinājis, kas ir iekāre, ja bauslība nesacītu: tev nebūs iekārot!</div></div>
<div class="par"><div class="verse" verse="8"><div class="verse-label">8</div>Bet grēks, šī baušļa ierosināts, modināja manī visādas iekāres. Jo bez bauslības grēks ir nedzīvs.</div></div>
<div class="par"><div class="verse" verse="9"><div class="verse-label">9</div>Es kādreiz dzīvoju bez bauslības, bet, kad nāca bauslis, grēks kļuva dzīvs, bet es nomiru.</div></div>
<div class="par"><div class="verse" verse="10"><div class="verse-label">10</div>Tā izrādījās, ka bauslis, kam vajadzēja nest dzīvību, man atnesa nāvi.</div></div>
<div class="par"><div class="verse" verse="11"><div class="verse-label">11</div>Jo grēks, baušļa aizlieguma ierosināts, pievīla mani un ar to man atnesa nāvi.</div></div>
<div class="par"><div class="verse" verse="12"><div class="verse-label">12</div>Tātad bauslība kā tāda ir svēta un bauslis kā tāds - svēts, taisns un labs.</div></div>
<div class="par"><div class="verse" verse="13"><div class="verse-label">13</div>Vai tad labais man varēja atnest nāvi? Protams, ka ne! To ir darījis grēks. Tas, lai atklāti parādītos kā grēks, izlietodams labo par līdzekli, man ir nesis nāvi, lai, darbojoties bauslim, kļūtu pārpārim grēcīgs.</div></div>
<div class="par"><div class="verse" verse="14"><div class="verse-label">14</div>Mēs zinām, ka bauslība ir garīga, bet es esmu miesīgs, pārdots grēka varā.</div></div>
<div class="par"><div class="verse" verse="15"><div class="verse-label">15</div>Jo es pats nesaprotu, ko daru; jo nevis to, ko gribu, es daru, bet, ko ienīstu, to es daru.</div></div>
<div class="par"><div class="verse" verse="16"><div class="verse-label">16</div>Bet, ja es to daru, ko negribu, es piebalsoju bauslībai un atzīstu, ka tā ir laba.</div></div>
<div class="par"><div class="verse" verse="17"><div class="verse-label">17</div>Bet tad jau vairs es tas neesmu, kas dara ļaunu, bet manī mītošais grēks.</div></div>
<div class="par"><div class="verse" verse="18"><div class="verse-label">18</div>Jo es zinu, ka manī, tas ir, manā dabīgajā miesā, nemīt nekas labs. Labu gribēt man ir dots, bet labu darīt ne.</div></div>
<div class="par"><div class="verse" verse="19"><div class="verse-label">19</div>Jo labo, ko gribu, es nedaru, bet ļauno, ko negribu, to es daru.</div></div>
<div class="par"><div class="verse" verse="20"><div class="verse-label">20</div>Bet, ja es to daru, ko negribu, tad darītājs neesmu vairs es, bet manī mītošais grēks.</div></div>
<div class="par"><div class="verse" verse="21"><div class="verse-label">21</div>Tad nu šādu bauslību es atrodu, ka, gribot darīt labu, man iznāk ļaunais.</div></div>
<div class="par"><div class="verse" verse="22"><div class="verse-label">22</div>Mans iekšējais cilvēks ar prieku piekrīt Dieva bauslībai.</div></div>
<div class="par"><div class="verse" verse="23"><div class="verse-label">23</div>Bet savos locekļos es manu citu bauslību, kas karo ar mana prāta bauslību un padara mani par grēka bauslības gūstekni, kas ir manos locekļos.</div></div>
<div class="par"><div class="verse" verse="24"><div class="verse-label">24</div>Es, nožēlojamais cilvēks! Kas mani izraus no šīs nāvei lemtās miesas?</div></div>
<div class="par"><div class="verse" verse="25"><div class="verse-label">25</div>Pateicība Dievam mūsu Kungā Jēzū Kristū! Tā nu es ar savu prātu kalpoju Dieva bauslībai, bet ar savu miesu grēka bauslībai.</div></div>
    </body>
</html>
