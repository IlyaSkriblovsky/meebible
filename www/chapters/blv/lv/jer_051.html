
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tā saka Tas Kungs: "Es izliešu pār Bābeli un pār tiem, kas dzīvo Manu pretinieku sirdī, asa niknuma pilnu postītāju garu.</div></div>
<div class="par"><div class="verse" verse="2"><div class="verse-label">2</div>Es sūtīšu uz Bābeli arī vētītājus, tie vētīs, noplicinās un izlaupīs tās zemi, un tie būs visapkārt tai tās nelaimes dienā.</div></div>
<div class="par"><div class="verse" verse="3"><div class="verse-label">3</div>Bet neviens no Bābeles strēlniekiem lai neuzvelk vairs savu stopu pret uzbrucējiem un lai neceļas savā bruņukreklā pretestības izrādīšanai! Un taču jūs, uzbrucēji, nesaudziet un netaupiet viņu jaunos vīrus, pakļaujiet sodam visu viņu karaspēku,</div></div>
<div class="par"><div class="verse" verse="4"><div class="verse-label">4</div>ka kritušie lai guļ pa visu kaldeju zemi un smagi ievainotie viņu ielās!"</div></div>
<div class="par"><div class="verse" verse="5"><div class="verse-label">5</div>Jo ne Israēla, ne Jūdas tauta nav kā atraitne sava Dieva, Kunga Cebaota, atstāta; turpretī viņu zeme ir pilna noziegumu pret Israēla Svēto.</div></div>
<div class="par"><div class="verse" verse="6"><div class="verse-label">6</div>Bēdziet projām no Bābeles novadiem un glābiet ikviens savu dzīvību, lai jūs nemirstat Bābeles noziegumu dēļ, jo šis ir Tā Kunga atriebības laiks: Viņš atmaksā tai pēc tās nopelna.</div></div>
<div class="par"><div class="verse" verse="7"><div class="verse-label">7</div>Bābele bija zelta kauss Tā Kunga rokā, kas apreibināja visu pasauli. No Bābeles vīna dzēra daudzas tautas, tādēļ tās zaudēja prātu.</div></div>
<div class="par"><div class="verse" verse="8"><div class="verse-label">8</div>Piepeši Bābele ir kritusi un ir sagrauta. "Apraudiet šo pilsētu, atnesiet balzamu tās brūcēm, varbūt šīs brūces var vēl dziedināt!"</div></div>
<div class="par"><div class="verse" verse="9"><div class="verse-label">9</div>"Mēs gribējām Bābeli dziedināt, bet tā nebija dziedināma. Atstājiet to viņas pašas rīcībā! Iesim ikviens uz savu zemi! Jo soda apmēri pār to iesniedzas padebešos un paceļas gandrīz vai līdz pašām debesīm!"</div></div>
<div class="par"><div class="verse" verse="10"><div class="verse-label">10</div>Tas Kungs ir cēlis gaismā mūsu lietas taisnību. Iesim, sludināsim Ciānā Tā Kunga, mūsu Dieva, darbus!</div></div>
<div class="par"><div class="verse" verse="11"><div class="verse-label">11</div>Asiniet bultas, tveriet vairogus! Tas Kungs ir iedvesis mēdiešu ķēniņam niknas dusmas, jo Viņa nodoms ir vērsts pret Bābeli, lai to iznīcinātu, jo šī ir Tā Kunga atmaksa par Viņa svēto namu!</div></div>
<div class="par"><div class="verse" verse="12"><div class="verse-label">12</div>Paceliet karogu pret Bābeles mūriem, pastipriniet apsardzību, izlieciet sardzes un novietojiet karavīrus viņu paslēptuvēs! Jo, kā Tas Kungs nodomājis, tā Viņš arī īstenos to, ar ko Viņš piedraudējis Bābeles iedzīvotājiem.</div></div>
<div class="par"><div class="verse" verse="13"><div class="verse-label">13</div>Tu pilsēta lielo ūdeņu malā, kam liela mantas bagātība, tavs gals ir pienācis, tavu ieguvumu mērs ir pilns!</div></div>
<div class="par"><div class="verse" verse="14"><div class="verse-label">14</div>Tas Kungs Cebaots ir zvērējis pie Sevis: "Lai gan Es tevi pildīju ar cilvēkiem kā ar siseņiem, tomēr pār tevi atskanēs uzvaras sauciens!"</div></div>
<div class="par"><div class="verse" verse="15"><div class="verse-label">15</div>Viņš ir tas, kas radījis pasauli ar Savu spēku, kas nopamatojis zemi ar Savu gudrību, un izpletis pār visu debesis pēc Sava padoma.</div></div>
<div class="par"><div class="verse" verse="16"><div class="verse-label">16</div>Kad Viņš, pērkonam dārdot, liek debesīs atskanēt ūdens krākšanai un liek no zemes malas pacelties augšup mākoņiem, kad Viņš iededzina zibeņus, lietum līstot, kad Viņš izlaiž vējus no to novietņu telpām,</div></div>
<div class="par"><div class="verse" verse="17"><div class="verse-label">17</div>tad visi cilvēki stāv kā apstulbuši, nevarēdami to saprast, visi zeltkaļi kaunas savu darināto tēlu dēļ, jo māņi ir viņu izlietais elka tēls, tur nav iekšā dzīvības.</div></div>
<div class="par"><div class="verse" verse="18"><div class="verse-label">18</div>Visi tie ir tikai nieki, smieklīgi veidojumi: kad nāk piemeklēšanas un soda tiesas laiks, tie visi ir pagalam.</div></div>
<div class="par"><div class="verse" verse="19"><div class="verse-label">19</div>Bet ne tāds ir Jēkaba mantojums; nē, Viņš ir visuma radītājs, Israēls ir Viņa mantotā īpašuma pamats, Kungs Cebaots ir Viņa vārds!</div></div>
<div class="par"><div class="verse" verse="20"><div class="verse-label">20</div>"Tu Man biji kā veseris, kā kara un cīņas ierocis. Ar tevi Es satriecu tautas un ķēniņa valstis,</div></div>
<div class="par"><div class="verse" verse="21"><div class="verse-label">21</div>ar tevi Es satriecu zirgus kopā ar jātniekiem, satriecu ratus kopā ar braucējiem;</div></div>
<div class="par"><div class="verse" verse="22"><div class="verse-label">22</div>ar tevi Es satriecu vīrus un sievas, vecus cilvēkus un bērnus, jaunekļus un jaunavas;</div></div>
<div class="par"><div class="verse" verse="23"><div class="verse-label">23</div>ar tevi Es satriecu ganus kopā ar viņu ganāmiem pulkiem, arājus kopā ar viņu aizjūgiem, satriecu zemes kungus un zemes pārvaldniekus.</div></div>
<div class="par"><div class="verse" verse="24"><div class="verse-label">24</div>Bet tagad Es atmaksāšu Bābelei un visiem Kaldejas iedzīvotājiem jūsu acu priekšā par visu to ļaunumu, ko tie darījuši Ciānai!"  - tā saka Tas Kungs.</div></div>
<div class="par"><div class="verse" verse="25"><div class="verse-label">25</div>"Tagad Es nostāšos pret tevi," tā saka Tas Kungs, "tu posta kalns, kas tu esi izplatījis postu un iznīcību pa visu pasauli! Jā! Es izstiepšu Savu roku pret tevi un nometīšu tevi no taviem klintskalnu augstumiem un padarīšu tevi par izdegušu kalnu,</div></div>
<div class="par"><div class="verse" verse="26"><div class="verse-label">26</div>ka no tevis nevarēs dabūt ne stūra akmeņus, ne pamata akmeņus. Nē! Tu būsi kails tuksnesis uz mūžīgiem laikiem!" saka Tas Kungs.</div></div>
<div class="par"><div class="verse" verse="27"><div class="verse-label">27</div>Paceliet karogu virs zemes, pūtiet tauri tautu starpā, izrīkojiet tautas cīņai pret Bābeli! Aiciniet un virziet cīņā pret to Araratas, Minijas un Aškanasas valsti, ieceliet vadoni cīņai, sapulciniet jātniekus tik lielā skaitā kā sarainus siseņus!</div></div>
<div class="par"><div class="verse" verse="28"><div class="verse-label">28</div>Kārtojiet un apmāciet šīs tautas, veltījiet visus šo tautu spēkus karam pret to - mēdiešu ķēniņus, kungus un zemes pārvaldniekus un visus viņu varai pakļautos apgabalus!</div></div>
<div class="par"><div class="verse" verse="29"><div class="verse-label">29</div>Tad zeme drebēs un trīcēs, jo Tā Kunga lēmums par Bābeli sāk piepildīties, ka Bābelei jātop par tuksnešainu kailatni bez iedzīvotājiem.</div></div>
<div class="par"><div class="verse" verse="30"><div class="verse-label">30</div>Bābeles karavīri neiet vairs cīņā, tie sēd bezdarbīgi savos cietokšņos, viņu drosme zudusi, tie kļuvuši par nevarīgām sievām. Mājokļi pilsētā ir jau nodedzināti, un tās aizšaujamie salauzti.</div></div>
<div class="par"><div class="verse" verse="31"><div class="verse-label">31</div>Skrējēji drāžas viens otram pretī, viens vēstnesis ātrāk par otru steidzas pie Bābeles ķēniņa, lai tam ziņotu, ka viņa pilsēta visos stūros jau iekarota,</div></div>
<div class="par"><div class="verse" verse="32"><div class="verse-label">32</div>ka brasli ieņemti, purvi izdedzināti, karavīri paguruši un zaudējuši drosmi.</div></div>
<div class="par"><div class="verse" verse="33"><div class="verse-label">33</div>Jo tā saka Tas Kungs Cebaots, Israēla Dievs: "Bābeles meita ir kā klons, kad to nodarina cietu kuļamam laikam: vēl tikai mazu brīdi, un viņai nāks pļaujamais laiks!"</div></div>
<div class="par"><div class="verse" verse="34"><div class="verse-label">34</div>"Bābeles ķēniņš Nebukadnēcars ir mūs ēdis, mūs iznīcinājis, viņš mūs padarījis par tukšiem traukiem! Viņš mūs aprija kā pūķis un ar mums pildīja savu vēderu, un viņš mūs aizdzina prom.</div></div>
<div class="par"><div class="verse" verse="35"><div class="verse-label">35</div>Varmācība, kas nodarīta mums, mūsu miesai, lai nāk pār Bābeli," - tā lai saka Ciānas iedzīvotāji. "Un manu iedzīvotāju asinis lai nāk pār Kaldejas iedzīvotājiem!" - tā lai saka Jeruzāleme.</div></div>
<div class="par"><div class="verse" verse="36"><div class="verse-label">36</div>Tādēļ Tas Kungs saka tā: "Redzi, Es vedīšu tavu lietu, Es prasīšu atmaksu par tevi. Es likšu izžūt Bābeles straumei, izsīkt tās avotiem un akām!</div></div>
<div class="par"><div class="verse" verse="37"><div class="verse-label">37</div>Bābele kļūs par drupu kaudzi, par mājokli šakāļiem, par brīdinājumu un par apsmieklu, bez iedzīvotājiem!</div></div>
<div class="par"><div class="verse" verse="38"><div class="verse-label">38</div>Tagad viņi visi vēl kopā rūc kā lauvas un ņurd kā mazi lauvēni,</div></div>
<div class="par"><div class="verse" verse="39"><div class="verse-label">39</div>bet, kad tie būs iekarsuši, Es tiem sarīkošu mielastu un tos piedzirdīšu, ka tie uzgavilē un tad iemieg mūžīgā miegā, no kura tie vairs neuzmodīsies, saka Tas Kungs.</div></div>
<div class="par"><div class="verse" verse="40"><div class="verse-label">40</div>Es tos vedīšu pie kaušanas kā jērus, kā aunus un āžus!</div></div>
<div class="par"><div class="verse" verse="41"><div class="verse-label">41</div>Ak, kā Šešaha ir ieņemta un uzvarēta, tā, visas zemes lepnums! Ak, kā Bābele ir tapusi par baiļu iedvesēju tautu starpā!</div></div>
<div class="par"><div class="verse" verse="42"><div class="verse-label">42</div>Jūra ir sacēlusies pret Bābeli, un tagad tā ir jūras krācošo viļņu pārklāta.</div></div>
<div class="par"><div class="verse" verse="43"><div class="verse-label">43</div>Bābeles pilsētas ir tapušas par tuksnesi, par izkaltušu zemi, par sausu smilšainu klajumu, kur neviens nedzīvo, kur neviens cilvēks arī nedz staigā, nedz klejo.</div></div>
<div class="par"><div class="verse" verse="44"><div class="verse-label">44</div>Es likšu saņemt un izbaudīt tiesas uzlikto sodu arī Bābeles Belam, Es izraušu no viņa rīkles, ko viņš bija aprijis. Turpmāk tautas vairs neplūdīs pie viņa, arī Bābeles mūri ir krituši!</div></div>
<div class="par"><div class="verse" verse="45"><div class="verse-label">45</div>Izeita no ikviena Bābeles apgabala, Mana tauta, un glābiet ikviens savu dzīvību no Tā Kunga dusmu kvēles!</div></div>
<div class="par"><div class="verse" verse="46"><div class="verse-label">46</div>Jūsu sirds lai netop mazticīga, un nebīstieties no baumām, kas izplatītas zemē, jo šogad klīst šādas baumas un nākošā gadā atkal citādas, un varmācība valda zemē, un viens varas nesējs ceļas pret otru!</div></div>
<div class="par"><div class="verse" verse="47"><div class="verse-label">47</div>Tādēļ redzi, nāks dienas, kad Es sodīšu Bābeles dievekļus! Visa tās zeme nāks negodā, un visi iedzīvotāji nokauti gulēs tās klēpī.</div></div>
<div class="par"><div class="verse" verse="48"><div class="verse-label">48</div>Tad debess un zeme un viss, kas tanī, gavilēs par Bābeli, jo no ziemeļiem iebruks tās zemē postītāji, saka Tas Kungs,</div></div>
<div class="par"><div class="verse" verse="49"><div class="verse-label">49</div>Bābele kritīs nokauto israēliešu dēļ, tāpat kā arī Bābeles dēļ krituši ļoti daudzi visās zemēs.</div></div>
<div class="par"><div class="verse" verse="50"><div class="verse-label">50</div>Jūs, kas izglābušies no Bābeles zobena, eita projām, netielējieties un nekavējieties! Pieminiet To Kungu arī svešumā un paturiet Jeruzālemi savā sirdī.</div></div>
<div class="par"><div class="verse" verse="51"><div class="verse-label">51</div>Mums bija jākaunas, jo mēs dzirdējām apsmieklu runas. Kauna sārtums klāj mūsu vaigus, jo svešinieki ir aizskāruši Tā Kunga nama svētumu!"</div></div>
<div class="par"><div class="verse" verse="52"><div class="verse-label">52</div>"Tādēļ redzi, nāks dienas," tā saka Tas Kungs, "tad Es vērsīšu bargus tiesas sodus pret Bābeles dievekļiem, visur viņu zemē vaidēs nāvīgi ievainotie!</div></div>
<div class="par"><div class="verse" verse="53"><div class="verse-label">53</div>Jebšu Bābele kāptu līdz debesīm un celtu nepārkāpjami augstus cietokšņus, tad tomēr pret to dosies Manis sūtītie postītāji!" saka Tas Kungs.</div></div>
<div class="par"><div class="verse" verse="54"><div class="verse-label">54</div>Klau! Kliedzieni dzirdami Bābelē, un lielas postīšanas troksnis atskan no kaldeju zemes puses,</div></div>
<div class="par"><div class="verse" verse="55"><div class="verse-label">55</div>jo Tas Kungs izposta Bābeli un dara galu turienes lielajai čalai; ienaidnieku karaspēka viļņi krāc kā lieli ūdeņi, un skaļi atskan viļņu mežonīgie kara saucieni.</div></div>
<div class="par"><div class="verse" verse="56"><div class="verse-label">56</div>Jo postītājs laužas tur iekšā, Bābelē, saņem gūstā tās karavīrus, salauž tās stopus, jo Tas Kungs Dievs ir atmaksātājs, Viņš visu atmaksādams atmaksā.</div></div>
<div class="par"><div class="verse" verse="57"><div class="verse-label">57</div>"Es piedzirdīšu tās dižciltīgos un gudros vīrus, tās zemes kungus un valdniekus, un karavīrus, ka tie aizmigs mūžīgā miegā un vairs neuzmodīsies," saka tas Ķēniņš, Viņa vārds ir Tas Kungs Cebaots.</div></div>
<div class="par"><div class="verse" verse="58"><div class="verse-label">58</div>Tā saka Tas Kungs Cebaots: "Bābeles mūrus, lai arī cik biezi tie būtu, nojauks līdz pamatiem, un tās vārtus, lai arī cik augsti tie būtu, sadedzinās ar uguni; tā tautas velti pūlējušās, un ļaužu ciltis strādājušas ugunij."</div></div>
<div class="par"><div class="verse" verse="59"><div class="verse-label">59</div>Šādu uzdevumu pravietis Jeremija uzlika Serajam, Nerijas dēlam, Māsejas dēladēlam, kad viņš ar Jūdas ķēniņu Cedekiju viņa ceturtajā valdīšanas gadā gāja uz Bābeli; Seraja toreiz bija apstāšanās vietu pārzinis ķēniņa ceļojuma laikā.</div></div>
<div class="par"><div class="verse" verse="60"><div class="verse-label">60</div>Jeremija uzrakstīja uz viena rakstu tīstokļa visu par to nelaimi, kam bija jānāk pār Bābeli, tas ir, visus šos vārdus, kas te rakstīti par Bābeli,</div></div>
<div class="par"><div class="verse" verse="61"><div class="verse-label">61</div>un sacīja Serajam: "Kad tu nonāksi Bābelē, tad pielūko, ka tu nolasītu skaļi visus šos vārdus,</div></div>
<div class="par"><div class="verse" verse="62"><div class="verse-label">62</div>un tad saki: Kungs, Tu pats esi piedraudējis šai vietai, ka Tu to gribi iznīcināt, tā ka tur vairs nebūs nevienas dzīvas radības, ne cilvēku, ne lopu, ka tai jātop par tuksnešainu apgabalu uz visiem laikiem. -</div></div>
<div class="par"><div class="verse" verse="63"><div class="verse-label">63</div>Kad tu izlasīsi visu šo rakstu līdz galam, tad piesien tam akmeni, iemet to Eifratas upē</div></div>
<div class="par"><div class="verse" verse="64"><div class="verse-label">64</div>un saki: tā nogrims arī Bābele un neuzsliesies vairs augšā no tās nelaimes, ko Es tai uzliku!" Tik tālu Jeremijas vārdi.</div></div>
    </body>
</html>
