
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un pēc sešām dienām Jēzus ņēma Pēteri un Jēkabu un viņa brāli Jāni un veda tos savrup uz augstu kalnu,</div></div>
<div class="par"><div class="verse" verse="2"><div class="verse-label">2</div>un tika apskaidrots viņu priekšā, un Viņa vaigs spīdēja kā saule, un Viņa drēbes kļuva baltas kā gaisma.</div></div>
<div class="par"><div class="verse" verse="3"><div class="verse-label">3</div>Un redzi, tiem parādījās Mozus un Ēlija un runāja ar Viņu.</div></div>
<div class="par"><div class="verse" verse="4"><div class="verse-label">4</div>Pēteris griezās pie Jēzus un sacīja: "Kungs, šeit mums ir labi. Ja Tu gribi, es celšu šeitan trīs teltis - vienu Tev, vienu Mozum un vienu Ēlijam."</div></div>
<div class="par"><div class="verse" verse="5"><div class="verse-label">5</div>Tam vēl runājot, redzi, spoža padebess tos apēnoja, un redzi, balss no padebess sacīja: "Šis ir Mans mīļais Dēls, pie kura Man labs prāts; To jums būs klausīt."</div></div>
<div class="par"><div class="verse" verse="6"><div class="verse-label">6</div>Kad mācekļi to dzirdēja, tie krita uz sava vaiga un ļoti izbijās.</div></div>
<div class="par"><div class="verse" verse="7"><div class="verse-label">7</div>Bet Jēzus pienāca pie tiem, aizskāra tos un sacīja: "Celieties un nebīstieties!"</div></div>
<div class="par"><div class="verse" verse="8"><div class="verse-label">8</div>Bet, kad tie savas acis pacēla, tie neredzēja neviena kā tikai Jēzu vien.</div></div>
<div class="par"><div class="verse" verse="9"><div class="verse-label">9</div>Un, no kalna nokāpjot, Jēzus tiem pavēlēja un sacīja: "Par šo parādību nestāstiet nevienam, tiekāms Cilvēka Dēls nebūs no miroņiem uzcēlies."</div></div>
<div class="par"><div class="verse" verse="10"><div class="verse-label">10</div>Un Viņa mācekļi Tam jautāja, sacīdami: "Kā tad rakstu mācītāji saka, ka Ēlijam jānākot papriekš?"</div></div>
<div class="par"><div class="verse" verse="11"><div class="verse-label">11</div>Bet Viņš atbildēja un sacīja: "Ēlija gan nāk un visu atkal sataisīs.</div></div>
<div class="par"><div class="verse" verse="12"><div class="verse-label">12</div>Bet Es jums saku: Ēlija jau ir atnācis, un tie viņu neatzina, bet ar viņu darīja, ko gribēja. Tā arī Cilvēka Dēlam būs jācieš no viņiem."</div></div>
<div class="par"><div class="verse" verse="13"><div class="verse-label">13</div>Tad mācekļi saprata, ka Viņš uz tiem runāja par Jāni Kristītāju.</div></div>
<div class="par"><div class="verse" verse="14"><div class="verse-label">14</div>Un, kad tie aizgāja pie ļaudīm, pie Viņa atnāca viens cilvēks, metās Viņa priekšā ceļos</div></div>
<div class="par"><div class="verse" verse="15"><div class="verse-label">15</div>un sacīja: "Kungs, apžēlojies par manu dēlu, viņš ir mēnessērdzīgs, un viņam daudz jācieš, jo viņš bieži krīt ugunī un bieži ūdenī.</div></div>
<div class="par"><div class="verse" verse="16"><div class="verse-label">16</div>Un es to atvedu pie Taviem mācekļiem, bet tie viņu nevarēja dziedināt."</div></div>
<div class="par"><div class="verse" verse="17"><div class="verse-label">17</div>Bet Jēzus atbildēja un sacīja: "Ak, tu neticīgā un samaitātā cilts, cik ilgi Es vēl būšu pie jums? Cik ilgi Es vēl jūs panesīšu? Vediet Man to šurp!"</div></div>
<div class="par"><div class="verse" verse="18"><div class="verse-label">18</div>Un Jēzus viņu apdraudēja, un ļaunais gars izgāja no viņa; un zēns kļuva vesels tanī pašā stundā.</div></div>
<div class="par"><div class="verse" verse="19"><div class="verse-label">19</div>Tad mācekļi piegāja pie Jēzus atsevišķi un sacīja: "Kāpēc mēs viņu nevarējām izdzīt?"</div></div>
<div class="par"><div class="verse" verse="20"><div class="verse-label">20</div>Bet Jēzus tiem saka: "Jūsu mazticības dēļ; jo patiesi Es jums saku: ja jums ticība ir kā sinepju graudiņš, tad jūs sacīsit šim kalnam: pārcelies no šejienes uz turieni, - un tas pārcelsies, un nekas jums nebūs neiespējams.</div></div>
<div class="par"><div class="verse" verse="21"><div class="verse-label">21</div>Bet šī suga neiziet citādi kā vien ar lūgšanas un gavēšanas palīdzību."</div></div>
<div class="par"><div class="verse" verse="22"><div class="verse-label">22</div>Kad tie Galilejā apkārt staigāja, Jēzus sacīja uz tiem: "Cilvēka Dēls tiks nodots cilvēku rokās.</div></div>
<div class="par"><div class="verse" verse="23"><div class="verse-label">23</div>Un tie Viņu nokaus, un trešā dienā Viņš celsies augšām." Un tie ļoti noskuma.</div></div>
<div class="par"><div class="verse" verse="24"><div class="verse-label">24</div>Un, kad tie nonāca Kapernaumā, nodokļu saņēmēji piegāja pie Pētera un sacīja: "Vai jūsu Mācītājs nodokli nemaksā?"</div></div>
<div class="par"><div class="verse" verse="25"><div class="verse-label">25</div>Viņš saka: "Maksā gan." Un, namā iegājis, Jēzus viņam tūlīt jautāja, sacīdams: "Kā tev šķiet, Sīmani? No kā laicīgie ķēniņi ņem muitu vai nodokli? Vai no saviem dēliem vai no svešiniekiem?"</div></div>
<div class="par"><div class="verse" verse="26"><div class="verse-label">26</div>Kad Pēteris atbildēja: no svešiniekiem, - tad Jēzus uz to sacīja: "Tātad pašu bērni ir svabadi.</div></div>
<div class="par"><div class="verse" verse="27"><div class="verse-label">27</div>Bet, lai mēs tiem nedotu apgrēcību, tad ej uz jūru un izmet makšķeri un ņem pirmo zivi, kas pieķersies, un, tās muti atdarījis, tu atradīsi vienu stateri, to dod viņiem par Mani un par sevi."</div></div>
    </body>
</html>
