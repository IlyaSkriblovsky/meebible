
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ikviens lai ir paklausīgs varām, kas valda. Jo nav valsts varas, kā vien no Dieva, un tās, kas ir, ir Dieva ieceltas.</div></div>
<div class="par"><div class="verse" verse="2"><div class="verse-label">2</div>Tātad tas, kas pretojas valsts varai, saceļas pret Dieva iestādījumu. Bet tie, kas saceļas pret to, paši sev sagādā sodu.</div></div>
<div class="par"><div class="verse" verse="3"><div class="verse-label">3</div>Jo valdītāji nav bīstami labam darbam, bet ļaunam. Tu negribi bīties valsts varas, labi, dari to, kas labs, tad tu saņemsi viņas uzslavu,</div></div>
<div class="par"><div class="verse" verse="4"><div class="verse-label">4</div>jo tā ir Dieva kalpone tevis labā. Bet, ja tu dari ļaunu, tad bīsties; ne velti tā nes zobenu, jo tā ir Dieva kalpone, atriebēja un soda nesēja tam, kas dara ļaunu.</div></div>
<div class="par"><div class="verse" verse="5"><div class="verse-label">5</div>Tādēļ nepieciešami tai paklausīt ne vien soda dēļ, bet arī sirdsapziņas dēļ.</div></div>
<div class="par"><div class="verse" verse="6"><div class="verse-label">6</div>Tāpēc maksājiet arī savas nodevas: viņi, kas uz to raugās, ir Dieva kalpi.</div></div>
<div class="par"><div class="verse" verse="7"><div class="verse-label">7</div>Dodiet katram, kas viņam pienākas: nodevas, kam nākas nodevas, muitu, kam nākas muita, bijību, kam nākas bijība, cieņu, kam nākas cieņa.</div></div>
<div class="par"><div class="verse" verse="8"><div class="verse-label">8</div>Nepalieciet nevienam neko parādā kā vienīgi, ka jūs cits citu mīlat. Jo, kas otru mīl, tas ir piepildījis bauslību.</div></div>
<div class="par"><div class="verse" verse="9"><div class="verse-label">9</div>Jo baušļi: tev nebūs pārkāpt laulību, tev nebūs nokaut, tev nebūs zagt, tev nebūs iekārot un ja vēl ir kāds cits bauslis, saņemami kopā šinī vārdā, proti: mīli savu tuvāko kā sevi pašu.</div></div>
<div class="par"><div class="verse" verse="10"><div class="verse-label">10</div>Mīlestība tuvākajam ļaunu nedara: tātad bauslības piepildījums ir mīlestība.</div></div>
<div class="par"><div class="verse" verse="11"><div class="verse-label">11</div>To darait, saprazdami šo laiku, ka jums pienākusi stunda celties no miega. Jo tagad mūsu pestīšana ir tuvāk nekā toreiz, kad kļuvām ticīgi.</div></div>
<div class="par"><div class="verse" verse="12"><div class="verse-label">12</div>Nakts drīz būs pagājusi, diena ir tuvu: tāpēc noliksim tumsības darbus un tērpsimies gaismas bruņās.</div></div>
<div class="par"><div class="verse" verse="13"><div class="verse-label">13</div>Dzīvosim cienīgi, kā diena to prasa, nevis dzīrēs un skurbumā, izvirtībā un izlaidībā, ķildās un naidā,</div></div>
<div class="par"><div class="verse" verse="14"><div class="verse-label">14</div>bet lai jūsu bruņas ir Kungs Jēzus Kristus, un nelutiniet miesu, lai nekristu kārībās.</div></div>
    </body>
</html>
