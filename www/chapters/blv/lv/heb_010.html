
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jo bauslībai piemīt nākamo labumu ēna, ne pats lietu veids; nekad nevar ik gadus ar tiem pašiem upuriem, ko nepārtraukti atnes, padarīt pilnīgus tos, kas ar tiem tuvojas.</div></div>
<div class="par"><div class="verse" verse="2"><div class="verse-label">2</div>Jo vai citādi upurēšana nebūtu mitējusies, tāpēc ka upurētāji, reiz šķīstīti, neapzinātos vairs nekādus grēkus?</div></div>
<div class="par"><div class="verse" verse="3"><div class="verse-label">3</div>Bet ar upuriem ik gadus tiek atgādināti grēki,</div></div>
<div class="par"><div class="verse" verse="4"><div class="verse-label">4</div>jo vēršu un āžu asinīm nav varas atņemt grēkus.</div></div>
<div class="par"><div class="verse" verse="5"><div class="verse-label">5</div>Tāpēc, pasaulē ienākdams, Viņš saka: upurus un dāvanas Tu neesi gribējis, bet miesu Tu Man esi radījis.</div></div>
<div class="par"><div class="verse" verse="6"><div class="verse-label">6</div>Dedzināmie upuri un grēku upuri Tev nav patikuši.</div></div>
<div class="par"><div class="verse" verse="7"><div class="verse-label">7</div>Tad Es sacīju: raugi, Es nāku, grāmatā par Mani ir rakstīts, Tavu prātu darīt, ak, Dievs! -</div></div>
<div class="par"><div class="verse" verse="8"><div class="verse-label">8</div>Iepriekš sacījis: upurus un dāvanas un dedzināmos upurus un grēku upurus, kas pēc bauslības tiek upurēti, Tu neesi gribējis, un tie nav Tev patikuši, -</div></div>
<div class="par"><div class="verse" verse="9"><div class="verse-label">9</div>tad Viņš sacīja: raugi, Es nāku Tavu prātu darīt. - Viņš atceļ pirmo, lai nodibinātu otru.</div></div>
<div class="par"><div class="verse" verse="10"><div class="verse-label">10</div>Pēc šīs gribas mēs esam ar Jēzus Kristus miesas upuri padarīti svēti pavisam.</div></div>
<div class="par"><div class="verse" verse="11"><div class="verse-label">11</div>Un katrs priesteris gan ik dienas stāv kalpodams un bieži tos pašus upurus upurēdams, kas nekad nevar iznīcināt grēkus.</div></div>
<div class="par"><div class="verse" verse="12"><div class="verse-label">12</div>Bet Viņš vienu upuri par grēkiem upurējis, uz visiem laikiem ir nosēdies pie Dieva labās rokas,</div></div>
<div class="par"><div class="verse" verse="13"><div class="verse-label">13</div>joprojām gaidīdams, kamēr Viņa ienaidnieki tiks likti Viņa kāju pameslam.</div></div>
<div class="par"><div class="verse" verse="14"><div class="verse-label">14</div>Jo ar vienu upuri Viņš uz visiem laikiem ir padarījis pilnīgus tos, kas tiek darīti svēti.</div></div>
<div class="par"><div class="verse" verse="15"><div class="verse-label">15</div>Bet arī Svētais Gars mums liecina. Pēc tam kad ir teikts:</div></div>
<div class="par"><div class="verse" verse="16"><div class="verse-label">16</div>šī ir tā derība, ko Es ar viņiem celšu pēc tām dienām, saka Tas Kungs, Savus baušļus Es došu viņu sirdīs un rakstīšu tos viņu prātā,</div></div>
<div class="par"><div class="verse" verse="17"><div class="verse-label">17</div>un viņu grēkus un viņu netaisnības vairs nepieminēšu. -</div></div>
<div class="par"><div class="verse" verse="18"><div class="verse-label">18</div>Bet, kur ir grēku piedošana, tur vairs nav upuru par grēku.</div></div>
<div class="par"><div class="verse" verse="19"><div class="verse-label">19</div>Tā kā nu mēs, brāļi, droši varam ieiet svētajā vietā Jēzus asiņu dēļ,</div></div>
<div class="par"><div class="verse" verse="20"><div class="verse-label">20</div>ko Viņš mums sagatavojis par jaunu un dzīvu ceļu caur priekškaru, tas ir, Viņa miesu,</div></div>
<div class="par"><div class="verse" verse="21"><div class="verse-label">21</div>un, tā kā mums ir liels priesteris pār Dieva namu,</div></div>
<div class="par"><div class="verse" verse="22"><div class="verse-label">22</div>tad tuvosimies patiesīgu sirdi pilnā ticībā, apslacīti savās sirdīs un atsvabināti no ļaunās apziņas un miesu nomazgājuši ar tīru ūdeni.</div></div>
<div class="par"><div class="verse" verse="23"><div class="verse-label">23</div>Turēsimies nešaubīgi pie cerības apliecināšanas, jo uzticams ir Tas, kas apsolījis.</div></div>
<div class="par"><div class="verse" verse="24"><div class="verse-label">24</div>Un vērosim cits citu, lai paskubinātu uz mīlestību un labiem darbiem,</div></div>
<div class="par"><div class="verse" verse="25"><div class="verse-label">25</div>neatstādami savas sapulces, kā daži paraduši, bet cits citu paskubinādami un jo vairāk, redzot tuvojamies to dienu.</div></div>
<div class="par"><div class="verse" verse="26"><div class="verse-label">26</div>Jo, ja mēs pēc patiesības atziņas saņemšanas tīši grēkojam, tad neatliek vairs upuris par grēkiem,</div></div>
<div class="par"><div class="verse" verse="27"><div class="verse-label">27</div>bet gan briesmīga tiesas gaidīšana un uguns karstums, kas aprīs pretiniekus.</div></div>
<div class="par"><div class="verse" verse="28"><div class="verse-label">28</div>Kas pārkāpis Mozus bauslību, tas mirst bez žēlošanas, diviem vai trīs lieciniekiem liecinot.</div></div>
<div class="par"><div class="verse" verse="29"><div class="verse-label">29</div>Cik gan smagāku sodu, jūs domājat, pelnīs tas, kas Dieva Dēlu minis kājām un derības asinis, ar ko viņš svētīts, turējis par nesvētām un žēlastības Garu nievājis.</div></div>
<div class="par"><div class="verse" verse="30"><div class="verse-label">30</div>Jo mēs pazīstam To, kas ir sacījis: Man pieder atriebšana, Es atmaksāšu, un atkal: Tas Kungs tiesās Savu tautu. -</div></div>
<div class="par"><div class="verse" verse="31"><div class="verse-label">31</div>Briesmīgi ir krist dzīvā Dieva rokā!</div></div>
<div class="par"><div class="verse" verse="32"><div class="verse-label">32</div>Bet atcerieties iepriekšējās dienas, kurās jūs, gaismu saņēmuši, esat izcietuši smagu ciešanu cīņu,</div></div>
<div class="par"><div class="verse" verse="33"><div class="verse-label">33</div>gan zaimos un mokās paši nodoti atklātam izsmieklam, gan arī kļuvuši par tādā veidā piemeklēto līdzdalībniekiem.</div></div>
<div class="par"><div class="verse" verse="34"><div class="verse-label">34</div>Jo jūs esat cietumniekiem līdzi cietuši un ar prieku uzņēmuši savas mantas nolaupīšanu, zinādami, ka jums ir labāka un paliekama manta.</div></div>
<div class="par"><div class="verse" verse="35"><div class="verse-label">35</div>Neatmetiet tāpēc savu cerības drosmi, tai ir liela alga!</div></div>
<div class="par"><div class="verse" verse="36"><div class="verse-label">36</div>Jo jums vajag pacietības, lai, Dieva prātu darījuši, iemantotu apsolījumu.</div></div>
<div class="par"><div class="verse" verse="37"><div class="verse-label">37</div>"Jo vēl mazs brīdis, un Tas, kam jānāk, nāks un nekavēsies.</div></div>
<div class="par"><div class="verse" verse="38"><div class="verse-label">38</div>Bet Mans taisnais no ticības dzīvos, bet uz to, kas atkāpjas, Manai dvēselei nav labs prāts."</div></div>
<div class="par"><div class="verse" verse="39"><div class="verse-label">39</div>Bet mēs neesam tie, kas atkāpjas uz pazušanu, bet kas tic un iemanto dzīvību.</div></div>
    </body>
</html>
