
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Notika tas trīsdesmitā gada ceturtā mēneša piektajā dienā, kad es biju aizvesto starpā pie Ķebaras upes; tad atvērās debesis, un es redzēju dievišķas parādības.</div></div>
<div class="par"><div class="verse" verse="2"><div class="verse-label">2</div>Mēneša piektajā dienā, tas bija ķēniņa Jojahina piektais trimdas gads,</div></div>
<div class="par"><div class="verse" verse="3"><div class="verse-label">3</div>atklājās Tā Kunga vārds priesterim Ecēhiēlam, Busija dēlam, kaldeju zemē pie Ķebaras upes - tur nāca Tā Kunga roka pār viņu.</div></div>
<div class="par"><div class="verse" verse="4"><div class="verse-label">4</div>Es redzēju - piepeši nāca stipra vētra no ziemeļiem, pacēlās liels mākonis ar uguni, tam bija spožums visapkārt un pašā vidū spulgoja kaut kas kā spilgti mirdzošs metāls.</div></div>
<div class="par"><div class="verse" verse="5"><div class="verse-label">5</div>Tam vidū bija redzami četri dzīviem radījumiem līdzīgi veidojumi: tie bija cilvēkiem līdzīgi tēli.</div></div>
<div class="par"><div class="verse" verse="6"><div class="verse-label">6</div>Bet ikvienam no tiem bija četras sejas un četri spārni.</div></div>
<div class="par"><div class="verse" verse="7"><div class="verse-label">7</div>Viņu kājas bija taisnas, un viņu kāju pēdas bija kā teļa nagi un laistījās kā nogludināts varš.</div></div>
<div class="par"><div class="verse" verse="8"><div class="verse-label">8</div>Zem viņu spārniem bija cilvēka rokas uz visām četrām pusēm. Visiem četriem bija katram sava seja un savi spārni.</div></div>
<div class="par"><div class="verse" verse="9"><div class="verse-label">9</div>Visi viena tēla spārni bija salikti kopā cits pie cita. Iedami tēli negrieza seju atpakaļ, bet katrs gāja taisni uz priekšu.</div></div>
<div class="par"><div class="verse" verse="10"><div class="verse-label">10</div>Viņu seja bija šāda: priekšpusē tiem bija cilvēka seja, labajā pusē lauvas seja visiem četriem, kreisajā pusē vērša seja visiem četriem un iekšpusē ērgļa seja visiem četriem.</div></div>
<div class="par"><div class="verse" verse="11"><div class="verse-label">11</div>Viņu sejas bija vērstas un spārni bija izplesti uz augšu, katram tēlam divi, kas saskārās ar blakustēlu spārniem, un divi apsedza katram viņa ķermeni.</div></div>
<div class="par"><div class="verse" verse="12"><div class="verse-label">12</div>Tie ikviens gāja taisni uz priekšu, tie gāja neatskatīdamies, kurp gars tos dzina.</div></div>
<div class="par"><div class="verse" verse="13"><div class="verse-label">13</div>Šo dzīvo tēlu izskats bija kā kvēlojošas ogles, kā lāpu spožums: to uguns spulgoja dzīvo tēlu starpā. Ugunij bija spilgts spožums, no uguns izšāvās zibeņi.</div></div>
<div class="par"><div class="verse" verse="14"><div class="verse-label">14</div>Dzīvie tēli šaudījās šurpu turpu un izskatījās kā zibeņi.</div></div>
<div class="par"><div class="verse" verse="15"><div class="verse-label">15</div>Tuvāk aplūkojot dzīvos tēlus, es redzēju četrus riteņus zemē, pa vienam katra tēla priekšā.</div></div>
<div class="par"><div class="verse" verse="16"><div class="verse-label">16</div>Un riteņu izskats un veidojums bija kā no hrizolīta, un visi četri bija vienādi, un tie bija tā veidoti, it kā ritenis ietilptu ritenī.</div></div>
<div class="par"><div class="verse" verse="17"><div class="verse-label">17</div>Tie gāja uz visām četrām pusēm, sāņus nepagriezdamies.</div></div>
<div class="par"><div class="verse" verse="18"><div class="verse-label">18</div>Riteņu loki, ārkārtīgi augsti, lieli un briesmīgi, bija acu pilni visiem četriem visapkārt,</div></div>
<div class="par"><div class="verse" verse="19"><div class="verse-label">19</div>un, kad dzīvie radījumi iekustējās, tad ritēja tiem līdzi arī riteņi, un, kad tie no zemes pacēlās, tad pacēlās tiem līdzi arī riteņi;</div></div>
<div class="par"><div class="verse" verse="20"><div class="verse-label">20</div>tie gāja, kurp gars tos dzina, un riteņi pacēlās un gāja tiem līdzi, jo dzīvo radījumu gars mājoja arī riteņos.</div></div>
<div class="par"><div class="verse" verse="21"><div class="verse-label">21</div>Kad tie gāja, gāja arī riteņi, kad tie stāvēja, tad stāvēja arī riteņi; kad tie pacēlās no zemes, tad pacēlās līdzi arī riteņi, jo dzīvo radījumu gars mājoja riteņos.</div></div>
<div class="par"><div class="verse" verse="22"><div class="verse-label">22</div>Pār dzīvo radījumu galvām bija it kā debess izplatījums, kā brīnišķīgi mirdzošs kalna kristāls; tas bija augstu izplests pār viņu galvām.</div></div>
<div class="par"><div class="verse" verse="23"><div class="verse-label">23</div>Zem debess izplatījuma viņu spārni bija līmeniski taisni izplesti viens pret otru, katram divi; ar pārējiem diviem tie apsedza katrs savu ķermeni.</div></div>
<div class="par"><div class="verse" verse="24"><div class="verse-label">24</div>Un es dzirdēju viņu spārnu švīkoņu, tā bija kā lielu ūdeņu krākšana, kā Visuvarenā pērkona rūkšana; kad tie kustējās, tā bija kā kara nometnes dunoņa, kad tie apstājās, tad tie ļengani nolaida savus spārnus.</div></div>
<div class="par"><div class="verse" verse="25"><div class="verse-label">25</div>Un balss atskanēja no izplatījuma, kas bija virs viņu galvām. Kad tie stāvēja, viņi slābani lika nokarāties saviem spārniem.</div></div>
<div class="par"><div class="verse" verse="26"><div class="verse-label">26</div>Un augstu pār izplatījumu virs viņu galvām bija saskatāms kaut kas kā safīra akmens, kaut kas tronim līdzīgs. Uz šā troņa veidojuma bija redzams sēžam tēls, tam bija cilvēka izskats.</div></div>
<div class="par"><div class="verse" verse="27"><div class="verse-label">27</div>Un es redzēju it kā zaigojoša metāla mirdzumu, kā uguni viņam visapkārt un iekšā: no viņa gurniem uz augšu un no viņa gurniem uz leju uguns liesma apklāja viņu. Arī tālāk ap viņu visapkārt bija spilgti starojoša gaisma.</div></div>
<div class="par"><div class="verse" verse="28"><div class="verse-label">28</div>Kā varavīksne atspīd pie debesīm lietus laikā, tāds bija starojošais spožums ap viņu. Tāda bija Tā Kunga godības parādība. Kad es to redzēju, tad es nokritu uz sava vaiga un dzirdēju kādu runājam.</div></div>
    </body>
</html>
