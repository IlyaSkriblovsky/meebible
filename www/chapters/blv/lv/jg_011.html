
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Gileādietis Jefta bija stiprs karavīrs, kaut arī netikles dēls; viņa tēvs bija kāds gileādietis.</div></div>
<div class="par"><div class="verse" verse="2"><div class="verse-label">2</div>Šī gileādieša sieva viņam dzemdēja dēlus; un, kad šīs sievas dēli pieauga, tad tie izdzina Jeftu un tam sacīja: "Tu gan nemantosi nenieka sava tēva namā, jo tu esi citas sievas dēls."</div></div>
<div class="par"><div class="verse" verse="3"><div class="verse-label">3</div>Tad Jefta bēga no saviem brāļiem un apmetās dzīvot Tobas zemē; ap Jeftu sapulcējās dažādi nelieši un gāja kopā ar viņu sirot.</div></div>
<div class="par"><div class="verse" verse="4"><div class="verse-label">4</div>Pēc kāda laika amonieši sāka karot ar Israēlu.</div></div>
<div class="par"><div class="verse" verse="5"><div class="verse-label">5</div>Kad amonieši sāka uzbrukumu pret Israēlu, tad Gileādas vecaji devās ceļā, lai atvestu Jeftu no Tobas zemes,</div></div>
<div class="par"><div class="verse" verse="6"><div class="verse-label">6</div>un tie sacīja Jeftam: "Nāc un topi tu mums par vadoni, jo mēs karosim pret amoniešiem!"</div></div>
<div class="par"><div class="verse" verse="7"><div class="verse-label">7</div>Bet Jefta sacīja Gileādas vecajiem: "Vai jūs mani neienīdāt un neizdzināt mani no mana tēva nama? Kāpēc jūs tagad nākat pie manis, kad jums ir bēdu laiki?"</div></div>
<div class="par"><div class="verse" verse="8"><div class="verse-label">8</div>Tad Gileādas vecaji sacīja Jeftam: "Tāpēc jau mēs atkal pie tevis atgriežamies, nāc mums līdzi, mēs karosim ar Amona bērniem, un tev būs būt pie mums par galveno visiem Gileādas iedzīvotājiem!"</div></div>
<div class="par"><div class="verse" verse="9"><div class="verse-label">9</div>Tad Jefta sacīja Gileādas vecajiem: "Jūs esat atkal pie manis atnākuši, lai vestu karu pret Amona bērniem. Bet, kad Tas Kungs tos nodos manā rokā, vai tad es arī būšu jums par galvu?"</div></div>
<div class="par"><div class="verse" verse="10"><div class="verse-label">10</div>Tad Gileādas vecaji sacīja Jeftam: "Lai Tas Kungs mūsu vidū dzird, ka mēs lietu izkārtosim tieši tā, kā tu to esi nupat prasījis."</div></div>
<div class="par"><div class="verse" verse="11"><div class="verse-label">11</div>Tad Jefta gāja kopā ar Gileādas vecajiem, un tauta viņu iecēla sev par galveno un par karavadoni, un Jefta cēla visu savu lietu Tā Kunga priekšā Micpā.</div></div>
<div class="par"><div class="verse" verse="12"><div class="verse-label">12</div>Un Jefta nosūtīja vēstnešus pie amoniešu ķēniņa, teikdams: "Ko tev no manis vajag, ka tu esi nācis un lauzies manā zemē, lai sāktu karu?"</div></div>
<div class="par"><div class="verse" verse="13"><div class="verse-label">13</div>Tad amoniešu ķēniņš atbildēja Jeftas sūtņiem: "Tāpēc ka Israēls ir atņēmis manu zemi, kad viņš atnāca no Ēģiptes, sākot no Arnonas līdz Jabokai un Jordānai; tagad nu atdod man to ar labu!"</div></div>
<div class="par"><div class="verse" verse="14"><div class="verse-label">14</div>Bet Jefta sūtīja atkal vēstnešus pie amoniešu ķēniņa</div></div>
<div class="par"><div class="verse" verse="15"><div class="verse-label">15</div>un lika tam teikt: "Tā saka Jefta: Israēls nav ņēmis ne Moāba zemi, ne amoniešu zemi,</div></div>
<div class="par"><div class="verse" verse="16"><div class="verse-label">16</div>jo, iznākot no Ēģiptes, Israēls gāja pa tuksnesi līdz Niedru jūrai un nonāca Kadešā.</div></div>
<div class="par"><div class="verse" verse="17"><div class="verse-label">17</div>Un Israēls tanī laikā nosūtīja vēstnešus pie Edoma ķēniņa, teikdams: atļauj mums iziet caur tavu zemi. Bet Edoma ķēniņš neuzklausīja lūgumu. Un arī pie Moāba ķēniņa viņš sūtīja, bet arī tas to negribēja. Un tā Israēlam vajadzēja palikt Kadešā.</div></div>
<div class="par"><div class="verse" verse="18"><div class="verse-label">18</div>Un pēc tam viņš pārstaigāja tuksnesi un apgāja Edoma zemei un Moāba zemei apkārt, un nonāca apgabalā pret austrumiem no Moāba zemes; un tur tas uzcēla savas teltis viņpus Arnonas, bet tie neienāca Moāba robežās, jo Arnona ir moābiešu robeža.</div></div>
<div class="par"><div class="verse" verse="19"><div class="verse-label">19</div>Tad Israēls sūtīja vēstnešus pie amoriešu ķēniņa Sihona, Hešbonas ķēniņa, un Israēls tam teica: atļauj mums iziet caur tavu zemi uz savu vietu.</div></div>
<div class="par"><div class="verse" verse="20"><div class="verse-label">20</div>Tomēr Sihons neuzticējās Israēlam, lai atļautu viņam šķērsot savas robežas, bet sapulcināja visu savu karotāju saimi, apmetās nometnē pie Jahcas un uzbruka Israēlam.</div></div>
<div class="par"><div class="verse" verse="21"><div class="verse-label">21</div>Bet Tas Kungs, Israēla Dievs, nodeva Sihonu un visu viņa karotāju saimi Israēla rokā, ka tie tos sakāva; tā Israēls iemantoja visu zemi no amoriešiem, tās zemes iedzīvotājiem.</div></div>
<div class="par"><div class="verse" verse="22"><div class="verse-label">22</div>Un tie ieguva īpašumā visu amoriešu zemi no Arnonas līdz Jabokai un no tuksneša līdz Jordānai.</div></div>
<div class="par"><div class="verse" verse="23"><div class="verse-label">23</div>Un tā Tas Kungs, Israēla Dievs, ir izdzinis amoriešus Savas Israēla tautas labā, - un tagad tu to gribi ieņemt?</div></div>
<div class="par"><div class="verse" verse="24"><div class="verse-label">24</div>Vai tev nebūs paturēt, ko tavs dievs Kamošs tev devis? Tāpat arī mēs gribam paturēt visu, ko Tas Kungs, mūsu Dievs, mums ir devis.</div></div>
<div class="par"><div class="verse" verse="25"><div class="verse-label">25</div>Un nu - vai tu tiešām savā taisnībā esi stiprāks nekā Moāba ķēniņš Balaks, Cipora dēls? Vai viņam jelkad ar Israēlu bijušas nesaskaņas, un vai viņš ar to ir karojis,</div></div>
<div class="par"><div class="verse" verse="26"><div class="verse-label">26</div>kamēr Israēls mita Hešbonā un tās mazajās pilsētās un Aroērā un tās mazajās pilsētās, un visās tanīs pilsētās, kas atrodas abpus Arnonas, visus šos trīs simts gadus? Kāpēc tad jūs tanī laikā necentāties tos atkal pievienot sev?</div></div>
<div class="par"><div class="verse" verse="27"><div class="verse-label">27</div>Es tev neesmu nodarījis nekādu pārestību, bet tu gan man nodari ļaunu, jo tu man taisies uzbrukt ar karu. Tad lai Tas Kungs pats, tas dzīvais tiesnesis, šodien tiesā starp Israēla bērniem un Amona bērniem!"</div></div>
<div class="par"><div class="verse" verse="28"><div class="verse-label">28</div>Bet amoniešu ķēniņš neklausījās Jeftas vārdos, ko tas bija licis viņam pavēstīt.</div></div>
<div class="par"><div class="verse" verse="29"><div class="verse-label">29</div>Un Tā Kunga Gars nāca pār Jeftu, un viņš apstaigāja Gileādu un Manasi, viņš apmeklēja arī Micpu Gileādā, un no Micpas Gileādā viņš devās pāri pret amoniešiem.</div></div>
<div class="par"><div class="verse" verse="30"><div class="verse-label">30</div>Un Jefta deva solījumu Tam Kungam, un viņš sacīja: "Ja Tu tiešām nodosi Amona bērnus manā rokā,</div></div>
<div class="par"><div class="verse" verse="31"><div class="verse-label">31</div>tad lai notiek, ka tas, kas kā pirmais iznāks no mana nama durvīm man pretim, kad es vesels atgriezīšos no cīņas ar Amona bērniem, lai tad pieder Tam Kungam, un es to upurēšu kā dedzināmo upuri."</div></div>
<div class="par"><div class="verse" verse="32"><div class="verse-label">32</div>Tad Jefta devās pret amoniešiem, lai vestu pret tiem karu, un Tas Kungs tos nodeva viņa rokā.</div></div>
<div class="par"><div class="verse" verse="33"><div class="verse-label">33</div>Un viņš tos sakāva, no Aroēra sākot līdz ceļam uz Minnitu, divdesmit pilsētas, un līdz Abel-Keramimai varen lielā kaujā; tā Amona bērni tika Israēla priekšā pazemoti.</div></div>
<div class="par"><div class="verse" verse="34"><div class="verse-label">34</div>Kad Jefta atgriezās uz Micpu savā namā, redzi, tad viņa meita iznāca viņam pretī ar rokas bungām un dejas solī; un viņa bija tā vienīgais bērns, un bez tās viņam nebija ne dēla, ne meitas.</div></div>
<div class="par"><div class="verse" verse="35"><div class="verse-label">35</div>Un notika, tiklīdz viņš to ieraudzīja, viņš saplēsa savas drēbes un sauca: "Ak, mana meita! Tu mani lauztin salauz, kāpēc tieši tev tai jābūt, kas mani apbēdini! Bet es esmu atvēris savu muti pret To Kungu, un es tagad vairs nespēju atkāpties."</div></div>
<div class="par"><div class="verse" verse="36"><div class="verse-label">36</div>Un viņa tam atbildēja: "Mīļais tēvs, ja tu savu muti esi Tā Kunga priekšā atdarījis, tad dari man, kā tas no tavas mutes nācis, pēc tam kad Tas Kungs tev ir ļāvis atriebties taviem ienaidniekiem, Amona bērniem."</div></div>
<div class="par"><div class="verse" verse="37"><div class="verse-label">37</div>Un viņa sacīja savam tēvam: "Lai tad ar mani tā notiek, bet dod tikai man divi mēnešus laika, jo es gribu noiet kalnos un apraudāt savu jaunavību - es pati un manas draudzenes."</div></div>
<div class="par"><div class="verse" verse="38"><div class="verse-label">38</div>Un viņš sacīja: "Ej." Un viņš to atlaida uz diviem mēnešiem; un viņa aizgāja ar savām draudzenēm, un tās apraudāja kalnos viņas jaunavību.</div></div>
<div class="par"><div class="verse" verse="39"><div class="verse-label">39</div>Un pēc diviem mēnešiem viņa atgriezās pie sava tēva, un viņš pie tās izpildīja savu solījumu, ko viņš bija solījis; bet viņa pati vēl nepazina vīra. Un kopš tā laika tas kļuva par tikumu Israēlā,</div></div>
<div class="par"><div class="verse" verse="40"><div class="verse-label">40</div>ka gadu no gada Israēla meitas dodas, lai apraudātu dziesmās gileādieša Jeftas meitu, četras dienas gadā.</div></div>
    </body>
</html>
