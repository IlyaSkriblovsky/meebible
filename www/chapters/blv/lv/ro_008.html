
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad nu tiem, kas ir Kristū Jēzū, vairs nav nekādas pazudināšanas.</div></div>
<div class="par"><div class="verse" verse="2"><div class="verse-label">2</div>Jo dzīvības Gara bauslība Kristū Jēzū tevi ir atsvabinājusi no grēka un nāves bauslības.</div></div>
<div class="par"><div class="verse" verse="3"><div class="verse-label">3</div>Jo, ko bauslība nespēja, nevarīga būdama mūsu miesas dēļ, to ir darījis Dievs: sūtīdams Savu paša Dēlu grēcīgās miesas veidā un grēka dēļ, Viņš grēku, kas bija miesā, pazudinājis uz nāvi,</div></div>
<div class="par"><div class="verse" verse="4"><div class="verse-label">4</div>lai bauslības taisnība tiktu piepildīta mūsos, kas nedzīvojam vairs miesai, bet Garam.</div></div>
<div class="par"><div class="verse" verse="5"><div class="verse-label">5</div>Jo miesas cilvēki tiecas pēc miesas lietām, bet Gara cilvēki pēc Gara lietām.</div></div>
<div class="par"><div class="verse" verse="6"><div class="verse-label">6</div>Miesas tieksme ved nāvē, bet Gara tieksme - uz dzīvību un mieru.</div></div>
<div class="par"><div class="verse" verse="7"><div class="verse-label">7</div>Jo miesas tieksme ir naidā ar Dievu: tā neklausa Dieva bauslībai, jo tā to nespēj.</div></div>
<div class="par"><div class="verse" verse="8"><div class="verse-label">8</div>Miesas cilvēki nevar patikt Dievam.</div></div>
<div class="par"><div class="verse" verse="9"><div class="verse-label">9</div>Bet jūs neesat miesā, bet Garā, tik tiešām, ka Dieva Gars mīt jūsos. Bet, ja kādam nav Kristus Gara, tas nepieder Viņam.</div></div>
<div class="par"><div class="verse" verse="10"><div class="verse-label">10</div>Bet, ja Kristus ir jūsos, tad miesa gan ir mirusi grēka dēļ, bet gars ir dzīvs taisnības dēļ.</div></div>
<div class="par"><div class="verse" verse="11"><div class="verse-label">11</div>Un, ja jūsos mājo Tā Gars, kas Jēzu uzmodinājis no miroņiem, tad Viņš, kas Kristu Jēzu uzmodinājis no miroņiem, arī jūsu mirstīgās miesas darīs dzīvas ar Savu Garu, kas ir jūsos.</div></div>
<div class="par"><div class="verse" verse="12"><div class="verse-label">12</div>Tātad, brāļi, mūs vairs nekas nesaista ar miesu, ka mums būtu jādzīvo pēc miesas;</div></div>
<div class="par"><div class="verse" verse="13"><div class="verse-label">13</div>jo, ja jūs pēc miesas dzīvojat, tad jums jāmirst. Bet, ja jūs Gara spēkā darāt galu miesas darbībai, tad jūs dzīvosit.</div></div>
<div class="par"><div class="verse" verse="14"><div class="verse-label">14</div>Jo visi, ko vada Dieva Gars, ir Dieva bērni.</div></div>
<div class="par"><div class="verse" verse="15"><div class="verse-label">15</div>Jo jūs neesat saņēmuši verdzības garu, lai atkal kristu bailēs, bet jūs esat saņēmuši dievbērnības Garu, kas mums liek saukt: Aba, Tēvs!</div></div>
<div class="par"><div class="verse" verse="16"><div class="verse-label">16</div>Šis pats Gars apliecina mūsu garam, ka esam Dieva bērni.</div></div>
<div class="par"><div class="verse" verse="17"><div class="verse-label">17</div>Ja nu esam bērni, tad arī mantinieki - Dieva mantinieki un Kristus līdzmantinieki; jo tiešām, ja līdz ar Viņu ciešam, mēs līdz ar Viņu tiksim arī apskaidroti.</div></div>
<div class="par"><div class="verse" verse="18"><div class="verse-label">18</div>Es domāju, ka šī laika ciešanas ir nenozīmīgas, salīdzinot ar nākamo godību, kas atspīdēs pār mums.</div></div>
<div class="par"><div class="verse" verse="19"><div class="verse-label">19</div>Arī visa radība ilgodamās gaida to dienu, kad Dieva bērni parādīsies savā godībā.</div></div>
<div class="par"><div class="verse" verse="20"><div class="verse-label">20</div>Jo radība pakļauta iznīcībai nevis aiz savas patikas, bet aiz Tā gribas, kas viņu tai pakļāvis; tomēr viņai dota cerība.</div></div>
<div class="par"><div class="verse" verse="21"><div class="verse-label">21</div>Jo arī pati radība reiz tiks atsvabināta no iznīcības verdzības un iegūs Dieva bērnu apskaidrību un svabadību.</div></div>
<div class="par"><div class="verse" verse="22"><div class="verse-label">22</div>Jo mums ir zināms, ka visa radība vēl aizvien līdz ar mums klusībā nopūšas un cieš sāpes.</div></div>
<div class="par"><div class="verse" verse="23"><div class="verse-label">23</div>Bet ne vien viņa, arī mēs paši, kas jau esam apveltīti ar pirmo debess balvu - Garu, ar ilgu pilnām nopūtām gaidām, kad saņemsim savu bērnu tiesu, savas miesas pilnīgo atpestīšanu.</div></div>
<div class="par"><div class="verse" verse="24"><div class="verse-label">24</div>Jo cerībā mēs esam pestīti. Bet tas, kas jau redzams, nav vairs cerība. Jo, ja kāds jau ko redz, vai tam uz to vēl jācer?</div></div>
<div class="par"><div class="verse" verse="25"><div class="verse-label">25</div>Bet, ja ceram uz to, ko neredzam, tad to ar pacietību sagaidām.</div></div>
<div class="par"><div class="verse" verse="26"><div class="verse-label">26</div>Bez tam arī Gars nāk palīgā mūsu nespēkam; jo mēs nezinām, ko mums būs lūgt un kā; bet pats Gars aizlūdz par mums ar bezvārdu nopūtām.</div></div>
<div class="par"><div class="verse" verse="27"><div class="verse-label">27</div>Bet Tas, kas izpētī sirdis, saprot, ko Gars grib, jo Tas pēc Dieva gribas iestājas par svētajiem.</div></div>
<div class="par"><div class="verse" verse="28"><div class="verse-label">28</div>Un mēs zinām, ka tiem, kas mīl Dievu, visas lietas nāk par labu, tāpēc ka tie pēc Viņa mūžīgā nodoma ir aicināti.</div></div>
<div class="par"><div class="verse" verse="29"><div class="verse-label">29</div>Jo, kurus Viņš sākumā nozīmējis, tos Viņš nolēmis darīt līdzīgus Sava Dēla tēlam, lai Viņš būtu pirmdzimtais daudzu brāļu starpā.</div></div>
<div class="par"><div class="verse" verse="30"><div class="verse-label">30</div>Bet, kurus Viņš iepriekš nolēmis atpestīt, tos Viņš arī aicinājis; un, kurus Viņš aicinājis, tos Viņš arī taisnojis; bet, kurus Viņš taisnojis, tos Viņš arī pagodinājis.</div></div>
<div class="par"><div class="verse" verse="31"><div class="verse-label">31</div>Ko nu sacīsim par visu to? Ja Dievs par mums, kas būs pret mums?</div></div>
<div class="par"><div class="verse" verse="32"><div class="verse-label">32</div>Viņš jau Savu paša Dēlu nav saudzējis, bet To par mums visiem nodevis nāvē. Kā tad Viņš līdz ar To mums nedāvinās visas lietas?</div></div>
<div class="par"><div class="verse" verse="33"><div class="verse-label">33</div>Kas vēl apsūdzēs Dieva izredzētos? Vai Dievs, kas mūs taisno?</div></div>
<div class="par"><div class="verse" verse="34"><div class="verse-label">34</div>Kas mūs pazudinās? Vai Kristus Jēzus, kas ir nomiris, vēl vairāk, kas ir augšāmcēlies un ir pie Dieva labās rokas, kas arī mūs aizstāv?</div></div>
<div class="par"><div class="verse" verse="35"><div class="verse-label">35</div>Kas mūs šķirs no Kristus mīlestības? Vai ciešanas, izbailes, vajāšanas, bads, plikums, briesmas vai zobens?</div></div>
<div class="par"><div class="verse" verse="36"><div class="verse-label">36</div>Gluži, kā ir rakstīts: Tevis dēļ mēs ciešam nāvi augu dienu, mēs tiekam turēti līdzīgi kaujamām avīm.</div></div>
<div class="par"><div class="verse" verse="37"><div class="verse-label">37</div>Nē, visās šinīs lietās mēs pārpārim paliekam uzvarētāji Tā spēkā, kas mūs mīlējis.</div></div>
<div class="par"><div class="verse" verse="38"><div class="verse-label">38</div>Tāpēc es esmu pārliecināts, ka ne nāve, ne dzīvība, ne eņģeļi, ne varas, ne lietas esošās, ne nākamās, ne spēki,</div></div>
<div class="par"><div class="verse" verse="39"><div class="verse-label">39</div>ne augstumi, ne dziļumi, ne cita kāda radīta lieta mūs nevarēs šķirt no Dieva mīlestības, kas atklājusies Kristū Jēzū, mūsu Kungā!</div></div>
    </body>
</html>
