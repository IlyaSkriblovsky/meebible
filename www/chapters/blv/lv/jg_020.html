
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad visi Israēla bērni izgāja laukā, un draudze sapulcējās kā viens vienīgs vīrs pie Tā Kunga Micpā, no Dana līdz Bēršebai, arī Gileāda zeme,</div></div>
<div class="par"><div class="verse" verse="2"><div class="verse-label">2</div>un visi tautas vadoņi nostājās kopā, itin visas Israēla ciltis sanāca kopā Dieva tautas sapulcē, četri simti tūkstoši kājinieku, kas bija bruņoti ar zobeniem.</div></div>
<div class="par"><div class="verse" verse="3"><div class="verse-label">3</div>Un Benjamīna bērni dzirdēja, ka Israēla bērni ir sapulcējušies Micpā. Bet Israēla bērni jautāja: "Paskaidrojiet, kā šis ļaunais notikums ir norisinājies?"</div></div>
<div class="par"><div class="verse" verse="4"><div class="verse-label">4</div>Tad tas vīrs, tas levīts, nomaitātās sievas vīrs, atbildēja un sacīja: "Es nonācu kopā ar savu blakussievu Gibeā, kura atrodas Benjamīna daļā, lai tur paliktu pa nakti.</div></div>
<div class="par"><div class="verse" verse="5"><div class="verse-label">5</div>Tad sacēlās pret mani Gibeas varasvīri, un tie mani aplenca nakts laikā tanī namā, mani pašu viņi bija nodomājuši nogalināt, bet manu blakussievu tie izvaroja tā, ka tā nomira.</div></div>
<div class="par"><div class="verse" verse="6"><div class="verse-label">6</div>Tad es ņēmu savu blakussievu, sadalīju viņu gabalos, un šos gabalus es izsūtīju pa visām Israēla īpašumu daļām, jo tie ir izdarījuši asinsdarbu un negantību Israēlā.</div></div>
<div class="par"><div class="verse" verse="7"><div class="verse-label">7</div>Lūk, jūs visi, Israēla bērni; pārrunājiet to un pieņemiet lēmumu."</div></div>
<div class="par"><div class="verse" verse="8"><div class="verse-label">8</div>Un visa tauta vienprātīgi cēlās kā viens vienīgs vīrs un sacīja: "Mēs neiesim neviens savā teltī, un mēs neviens neatgriezīsimies savā namā,</div></div>
<div class="par"><div class="verse" verse="9"><div class="verse-label">9</div>bet rīkosimies ar Gibeu tā, ka celsimies pret to, kā mesli krīt!</div></div>
<div class="par"><div class="verse" verse="10"><div class="verse-label">10</div>Mēs ņemsim no visām Israēla ciltīm, desmit vīrus no simta, tāpat simts vīrus no tūkstoša un tūkstoš vīrus no desmit tūkstošiem, tie lai sagādā ceļamaizi karaspēkam, lai mēs varētu iet pret Gibeu Benjamīna ciltī, kas šādu negantību ir nodarījusi Israēlam."</div></div>
<div class="par"><div class="verse" verse="11"><div class="verse-label">11</div>Un tā sapulcējās visi Israēla vīri pret šo pilsētu - tik cieši saslēgušies kopā kā viens vienīgs vīrs.</div></div>
<div class="par"><div class="verse" verse="12"><div class="verse-label">12</div>Un Israēla ciltis izsūtīja vīrus pa visu Benjamīna cilti, sacīdamas: "Kas tas ir par ļaunu darbu, kas pie jums ir noticis?</div></div>
<div class="par"><div class="verse" verse="13"><div class="verse-label">13</div>Tad nu tagad izdodiet tos vīrus, šos netikļus, kuri atrodas Gibeā, lai mēs viņus nogalinām un lai ļaunums tiktu no Israēla izskausts." Bet Benjamīna bērni negribēja klausīt savu brāļu, Israēla bērnu, balsi.</div></div>
<div class="par"><div class="verse" verse="14"><div class="verse-label">14</div>Un Benjamīna bērni sapulcējās no tām pilsētām, kas bija Gibeas apkārtnē, lai dotos karā pret Israēla bērniem.</div></div>
<div class="par"><div class="verse" verse="15"><div class="verse-label">15</div>Un Benjamīna bērni no pilsētām tika saskaitīti divdesmit seši tūkstoši ar zobeniem bruņotu vīru, bez Gibeas iedzīvotājiem, kas pēc skaita bija septiņi simti izlasītu vīru.</div></div>
<div class="par"><div class="verse" verse="16"><div class="verse-label">16</div>Starp visiem šiem vīriem bija septiņi simti izlasītu vīru, tie bija kreiļi; tie visi meta akmeņus ar lingu uz mata, ka tie negāja garām.</div></div>
<div class="par"><div class="verse" verse="17"><div class="verse-label">17</div>Un Israēla vīri, kas tika saskaitīti, bez Benjamīna vīriem, bija četri simti tūkstoši, visi apbruņoti ar zobeniem; tie visi bija cīņai gatavi.</div></div>
<div class="par"><div class="verse" verse="18"><div class="verse-label">18</div>Tā Israēla bērni cēlās, nogāja uz Bēteli un vaicāja Dievu un sacīja: "Kurš no mums lai dodas pirmais karā pret Benjamīna bērniem?" Un Tas Kungs viņiem atbildēja: "Lai Jūda sāk!"</div></div>
<div class="par"><div class="verse" verse="19"><div class="verse-label">19</div>Tad Israēla bērni cēlās agri no rīta un uzcēla teltis pret Gibeu.</div></div>
<div class="par"><div class="verse" verse="20"><div class="verse-label">20</div>Tā Israēla vīri izgāja cīnīties pret Benjamīnu, un viņi gatavojās kaujai ar tiem pie Gibeas.</div></div>
<div class="par"><div class="verse" verse="21"><div class="verse-label">21</div>Tad Benjamīna bērni izgāja no Gibeas, un tanī dienā tie nogalināja divdesmit divus tūkstošus Israēla karavīru.</div></div>
<div class="par"><div class="verse" verse="22"><div class="verse-label">22</div>Bet kara saime, Israēla vīri, nezaudēja dūšu un no jauna sakārtojās kaujai tanī pašā vietā, kurā tie bija kaujai gatavojušies pirmajā dienā.</div></div>
<div class="par"><div class="verse" verse="23"><div class="verse-label">23</div>Un Israēla vīri devās uz augšu un raudāja Tā Kunga priekšā līdz vakaram, un viņi vaicāja To Kungu, sacīdami: "Vai lai mēs ejam karā pret Benjamīna, sava brāļa, bērniem?" Un Tas Kungs atbildēja: "Ejiet pret tiem!"</div></div>
<div class="par"><div class="verse" verse="24"><div class="verse-label">24</div>Nākamajā dienā Israēla bērni izgāja pret Benjamīna bērniem.</div></div>
<div class="par"><div class="verse" verse="25"><div class="verse-label">25</div>Un Benjamīns iznāca no Gibeas viņiem pretī arī šinī dienā, un tie vēl nogalināja no Israēla bērniem astoņpadsmit tūkstošus vīru, kas visi bija apbruņojušies ar zobenu.</div></div>
<div class="par"><div class="verse" verse="26"><div class="verse-label">26</div>Tad visi Israēla bērni un visi Israēla karavīri devās augšup uz Bēteli un vaimanāja un palika Tā Kunga priekšā. Viņi gavēja tanī dienā līdz vakaram un nesa dedzināmos upurus un kaujamos pateicības upurus Tā Kunga priekšā.</div></div>
<div class="par"><div class="verse" verse="27"><div class="verse-label">27</div>Un Israēla bērni vaicāja To Kungu, jo tur tanīs dienās bija novietots Dieva derības šķirsts.</div></div>
<div class="par"><div class="verse" verse="28"><div class="verse-label">28</div>Un tanīs dienās Pinehass, Ārona dēla Ēleāzara dēls, nostājās tā priekšā un prasīja: "Vai man vēl iet karā pret Benjamīna, sava brāļa, bērniem, jeb vai lai es pārtraucu karu?" Bet Tas Kungs sacīja: "Ejiet, jo rīt Es tos nodošu tavā rokā!"</div></div>
<div class="par"><div class="verse" verse="29"><div class="verse-label">29</div>Tad Israēls lika kādiem paslēpties visapkārt ap Gibeu.</div></div>
<div class="par"><div class="verse" verse="30"><div class="verse-label">30</div>Kad israēlieši devās pret benjamīniešiem trešajā dienā, tie izvērsās kaujas kārtībā pret Gibeu kā iepriekšējās reizes.</div></div>
<div class="par"><div class="verse" verse="31"><div class="verse-label">31</div>Bet Benjamīna bērni iznāca israēliešiem pretī un ļāvās aizvilināties no pilsētas. Tie sāka kaut dažus atsevišķus karavīrus, kā tie tos iepriekšējās reizes bija nogalinājuši pie ceļiem, no kuriem viens ved augšup uz Bēteli, bet otrs lejup uz Gibeu pa laukiem. Tā krita ap trīsdesmit vīru Israēla pusē.</div></div>
<div class="par"><div class="verse" verse="32"><div class="verse-label">32</div>Tad Benjamīna bērni sacīja: "Viņi tiks sakauti kā līdz šim." Bet Israēla bērni bija norunājuši: bēgsim un aizvilināsim tos tālāk nost no pilsētas uz lauku ceļiem!</div></div>
<div class="par"><div class="verse" verse="33"><div class="verse-label">33</div>Tad ikviens Israēla karavīrs pameta savu vietu, un tie nostājās atkal pie Baal-Tamāras, bet tie, kas bija aizsegā, izlauzās no savām paslēptuvēm Gibeas līdzenumā.</div></div>
<div class="par"><div class="verse" verse="34"><div class="verse-label">34</div>Tā tagad nostājās pret viņiem pie Gibeas desmit tūkstoši izlasītu vīru no visa Israēla, un kauja bija briesmīga; bet Benjamīns nenojauta, cik tuvu viņiem nelaime.</div></div>
<div class="par"><div class="verse" verse="35"><div class="verse-label">35</div>Tā Tas Kungs sita Benjamīnu Israēla labā, jo Israēla bērni tanī dienā nogalināja no Benjamīna divdesmit piecus tūkstošus un simts vīru, kuri visi bija apbruņojušies ar zobeniem.</div></div>
<div class="par"><div class="verse" verse="36"><div class="verse-label">36</div>Tad tikai Benjamīna bērni saprata, ka tie ir sakauti; bet Israēla bērni atdeva Benjamīnam vietu, jo viņi paļāvās uz tiem, kas bija pret Gibeu novietoti aizsegā.</div></div>
<div class="par"><div class="verse" verse="37"><div class="verse-label">37</div>Bet aizsegā atstātie steidzās un uzbruka Gibeai; tā tie karavīri, kas bija paslēpušies, ielauzās pilsētā un nokāva visus pilsētas iedzīvotājus ar zobenu.</div></div>
<div class="par"><div class="verse" verse="38"><div class="verse-label">38</div>Un starp Israēla vīriem un tiem, kas atradās paslēpušies aizsegā, pastāvēja noruna, ka tiem bija likt augstu pacelties dūmiem no pilsētas.</div></div>
<div class="par"><div class="verse" verse="39"><div class="verse-label">39</div>Kad Israēla vīri kaujā pagriezās un metās bēgt un Benjamīns jau paguva dažus no Israēla vīriem nokaut, aptuveni trīsdesmit, tad viņi domāja, ka Israēla vīri ir jau galīgi sakauti, kā agrākajās kaujās.</div></div>
<div class="par"><div class="verse" verse="40"><div class="verse-label">40</div>Un tieši tad no pilsētas pacēlās dūmu stabs, un, kad Benjamīns atskatījās, tad redzi, visā pilsētā cēlās liesmas pret debesīm.</div></div>
<div class="par"><div class="verse" verse="41"><div class="verse-label">41</div>Un te Israēla vīri griezās atpakaļ, bet Benjamīns iztrūcinājās, jo tie redzēja, ka nelaime klāt.</div></div>
<div class="par"><div class="verse" verse="42"><div class="verse-label">42</div>Tad viņi nogriezās Israēla vīru priekšā uz tuksneša ceļu, bet kauja sekoja viņiem pa pēdām, un tie, kas bija iznākuši ārā no pilsētas, viņus apkāva savā vidū.</div></div>
<div class="par"><div class="verse" verse="43"><div class="verse-label">43</div>Tā viņi ielenca Benjamīnu un to vajāja līdz Menuai, tos galīgi samīdami kādā vietā iepretī Gibeai uz austrumiem no tās.</div></div>
<div class="par"><div class="verse" verse="44"><div class="verse-label">44</div>Un no Benjamīna krita astoņpadsmit tūkstoši vīru, tie visi bija spēcīgi karotāji.</div></div>
<div class="par"><div class="verse" verse="45"><div class="verse-label">45</div>Gan citi apgriezās un bēga līdz Rimonas klintij tuksnesī, bet tie, viņiem pa ceļiem pakaļ dzīdamies, apkāva vēl piecus tūkstošus vīru, un viņi tiem sekoja pa pēdām līdz Gideomai un vēl nokāva no tiem divus tūkstošus vīru.</div></div>
<div class="par"><div class="verse" verse="46"><div class="verse-label">46</div>Tā pavisam šinī dienā no Benjamīna krita divdesmit pieci tūkstoši vīru, bruņoti ar zobeniem, tie visi bija spēcīgi karotāji.</div></div>
<div class="par"><div class="verse" verse="47"><div class="verse-label">47</div>Bet tikai seši simti vīru pagriezās un bēga uz Rimonas klinti tuksnesī, un tie palika pie Rimonas klints četrus mēnešus.</div></div>
<div class="par"><div class="verse" verse="48"><div class="verse-label">48</div>Bet Israēla vīri atgriezās atpakaļ pie Benjamīna bērniem un nokāva pilsētā ar zobena asmeni gan vīrus, gan lopus un visu, ko atrada; arī visus ciemus, ko viņi atrada, viņi nopostīja ar uguni.</div></div>
    </body>
</html>
