
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet pirmajā nedēļas dienā ļoti agri, gaismai austot, sievas nāca pie kapa un nesa svaidāmās zāles, ko tās bija sataisījušas. Un vēl kādas citas bija līdz ar tām.</div></div>
<div class="par"><div class="verse" verse="2"><div class="verse-label">2</div>Un tās atrada akmeni no kapa noveltu.</div></div>
<div class="par"><div class="verse" verse="3"><div class="verse-label">3</div>Tās gāja iekšā un Tā Kunga Jēzus miesas neatrada.</div></div>
<div class="par"><div class="verse" verse="4"><div class="verse-label">4</div>Un, kad tās nezināja, ko darīt, redzi, tad pie tām piestājās divi vīri spīdošās drēbēs.</div></div>
<div class="par"><div class="verse" verse="5"><div class="verse-label">5</div>Un, kad tās pārbijušās nolaida acis uz zemi, viņi tām sacīja: "Ko jūs meklējat dzīvo pie mirušiem?</div></div>
<div class="par"><div class="verse" verse="6"><div class="verse-label">6</div>Viņš nav šeit, bet ir augšāmcēlies. Pieminiet, ko Viņš jums runājis, vēl Galilejā būdams,</div></div>
<div class="par"><div class="verse" verse="7"><div class="verse-label">7</div>sacīdams: Cilvēka Dēlam būs tapt nodotam grēcinieku rokās un krustā sistam un trešā dienā augšāmcelties."</div></div>
<div class="par"><div class="verse" verse="8"><div class="verse-label">8</div>Un tās atcerējās Viņa vārdus.</div></div>
<div class="par"><div class="verse" verse="9"><div class="verse-label">9</div>Un, atpakaļ griezušās no kapa, tās to visu pasludināja tiem vienpadsmit un visiem citiem.</div></div>
<div class="par"><div class="verse" verse="10"><div class="verse-label">10</div>Un tur bija Marija Magdalēna un Joanna, un Marija, Jēkaba māte, un citas ar tām, kas apustuļiem to sacīja.</div></div>
<div class="par"><div class="verse" verse="11"><div class="verse-label">11</div>Un šie vārdi tiem izlikās kā pasaka, un tie viņām neticēja.</div></div>
<div class="par"><div class="verse" verse="12"><div class="verse-label">12</div>Bet Pēteris cēlās un aizskrēja pie kapa. Tur viņš noliecies paskatījās iekšā un redzēja noliktus tik autus vien un aizgāja, brīnīdamies par to, kas bija noticis.</div></div>
<div class="par"><div class="verse" verse="13"><div class="verse-label">13</div>Un redzi, divi no tiem gāja tai pašā dienā uz kādu pilsētiņu, tā bija sešdesmit stadijas no Jeruzālemes, vārdā Emava.</div></div>
<div class="par"><div class="verse" verse="14"><div class="verse-label">14</div>Un tie sarunājās par visām tām lietām, kas bija notikušas.</div></div>
<div class="par"><div class="verse" verse="15"><div class="verse-label">15</div>Un gadījās, kad tie tā savā starpā runāja un apspriedās, arī pats Jēzus tiem tuvojās un gāja ar viņiem.</div></div>
<div class="par"><div class="verse" verse="16"><div class="verse-label">16</div>Bet viņu acis tapa turētas, ka tie Viņu nepazina.</div></div>
<div class="par"><div class="verse" verse="17"><div class="verse-label">17</div>Un Viņš tiem sacīja: "Kādas tās runas, ko jūs runājat savā starpā uz ceļa?" Un viņi apstājās bēdu pilnām sirdīm.</div></div>
<div class="par"><div class="verse" verse="18"><div class="verse-label">18</div>Tad viens, vārdā Kleops, atbildēja un Viņam sacīja: "Vai Tu viens esi tāds svešinieks Jeruzālemē, kas nezina, kas šinīs dienās tur noticis?"</div></div>
<div class="par"><div class="verse" verse="19"><div class="verse-label">19</div>Un Viņš tiem sacīja: "Kas tad?" Un tie Viņam sacīja: "Tas ar Jēzu no Nacaretes, kas bija pravietis, varens darbos un vārdos Dieva un visas tautas priekšā,</div></div>
<div class="par"><div class="verse" verse="20"><div class="verse-label">20</div>ka To mūsu augstie priesteri un virsnieki nodevuši pazudināšanai uz nāvi un Viņu situši krustā.</div></div>
<div class="par"><div class="verse" verse="21"><div class="verse-label">21</div>Bet mēs cerējām, ka Viņš ir Tas, kas Israēlu atpestīs; un turklāt šodien ir tieši trešā diena, kopš šīs lietas notikušas.</div></div>
<div class="par"><div class="verse" verse="22"><div class="verse-label">22</div>Tad arī kādas no mūsu sievām mūs izbiedēja; tās agri bijušas pie kapa</div></div>
<div class="par"><div class="verse" verse="23"><div class="verse-label">23</div>un, Viņa miesas neatradušas, nāk un saka, ka esot redzējušas eņģeļu parādīšanos, kas saka, Viņš esot dzīvs.</div></div>
<div class="par"><div class="verse" verse="24"><div class="verse-label">24</div>Un kādi no mums nogāja pie kapa un atrada tā, kā sievas sacīja, bet Viņu pašu tie neredzēja."</div></div>
<div class="par"><div class="verse" verse="25"><div class="verse-label">25</div>Tad Viņš tiem sacīja: "Ak, jūs nesaprašas un sirdī kūtrie, ka jūs negribat ticēt visu to, ko pravieši sludinājuši!</div></div>
<div class="par"><div class="verse" verse="26"><div class="verse-label">26</div>Vai Kristum tā nebija jācieš un jāieiet Savā godībā?"</div></div>
<div class="par"><div class="verse" verse="27"><div class="verse-label">27</div>Un, iesākdams no Mozus un visiem praviešiem, Viņš tiem izskaidroja visus rakstus, kas par Viņu rakstīti.</div></div>
<div class="par"><div class="verse" verse="28"><div class="verse-label">28</div>Un tie tuvojās pilsētiņai, kurp tie gāja, bet Viņš likās ejot tālāk.</div></div>
<div class="par"><div class="verse" verse="29"><div class="verse-label">29</div>Un viņi To gauži lūdza un sacīja: "Paliec pie mums, jo vakars metas, un diena jau pagalam!" Un Viņš iegāja pie tiem palikt.</div></div>
<div class="par"><div class="verse" verse="30"><div class="verse-label">30</div>Un notika, ka Viņš, ar tiem pie galda sēdēdams, maizi ņēma, pateicās, pārlauza un tiem to deva,</div></div>
<div class="par"><div class="verse" verse="31"><div class="verse-label">31</div>tad viņu acis tapa atvērtas un tie Viņu pazina; bet Viņš no tiem nozuda.</div></div>
<div class="par"><div class="verse" verse="32"><div class="verse-label">32</div>Un tie sacīja savā starpā: "Vai mūsu sirds mūsos nedega, kad Viņš ar mums runāja ceļā, mums rakstus izskaidrodams?"</div></div>
<div class="par"><div class="verse" verse="33"><div class="verse-label">33</div>Un tai pašā stundā viņi cēlās, griezās atpakaļ uz Jeruzālemi un atrada tos vienpadsmit sapulcējušos un tos, kas pie tiem bija.</div></div>
<div class="par"><div class="verse" verse="34"><div class="verse-label">34</div>Tie sacīja: "Tas Kungs patiesi augšāmcēlies un Sīmanim parādījies."</div></div>
<div class="par"><div class="verse" verse="35"><div class="verse-label">35</div>Un viņi šiem stāstīja, kas bija noticis ceļā un kā Tas viņu pazīts, maizi laužot.</div></div>
<div class="par"><div class="verse" verse="36"><div class="verse-label">36</div>Un, kad viņi runāja par šīm lietām, Jēzus pats stājās viņu vidū un viņiem sacīja: "Miers ar jums!"</div></div>
<div class="par"><div class="verse" verse="37"><div class="verse-label">37</div>Bet tie ļoti izbijās un baiļojās, un viņiem šķita, ka garu redzot.</div></div>
<div class="par"><div class="verse" verse="38"><div class="verse-label">38</div>Un Viņš tiem sacīja: "Kāpēc esat tā izbijušies? Un kāpēc tādas šaubas ceļas jūsu sirdīs?</div></div>
<div class="par"><div class="verse" verse="39"><div class="verse-label">39</div>Redziet Manas rokas un Manas kājas! Es pats tas esmu. Aptaustait Mani un apskatait; jo garam nav miesas un kaulu, kā jūs redzat Man esam."</div></div>
<div class="par"><div class="verse" verse="40"><div class="verse-label">40</div>Un, to sacījis, Viņš tiem rādīja Savas rokas un kājas.</div></div>
<div class="par"><div class="verse" verse="41"><div class="verse-label">41</div>Bet, kad tie to aiz prieka vēl neticēja un brīnījās, Viņš tiem sacīja: "Vai jums še ir kas ēdams?"</div></div>
<div class="par"><div class="verse" verse="42"><div class="verse-label">42</div>Un viņi Tam pasniedza gabalu ceptas zivs un tīru medu.</div></div>
<div class="par"><div class="verse" verse="43"><div class="verse-label">43</div>Un Viņš ņēma un ēda to, viņiem redzot.</div></div>
<div class="par"><div class="verse" verse="44"><div class="verse-label">44</div>Pēc tam Viņš tiem sacīja: "Šie ir tie vārdi, ko Es jums esmu sacījis, vēl pie jums būdams, ka visam bija notikt, kas par Mani rakstīts Mozus bauslībā, praviešos un dziesmās."</div></div>
<div class="par"><div class="verse" verse="45"><div class="verse-label">45</div>Tad Viņš tiem saprašanu atdarīja, ka tie rakstus saprata,</div></div>
<div class="par"><div class="verse" verse="46"><div class="verse-label">46</div>un tiem sacīja: "Tā stāv rakstīts, ka Kristum bija ciest un augšāmcelties no miroņiem trešā dienā</div></div>
<div class="par"><div class="verse" verse="47"><div class="verse-label">47</div>un ka Viņa Vārdā būs sludināt atgriešanos un grēku piedošanu visām tautām, iesākot no Jeruzālemes,</div></div>
<div class="par"><div class="verse" verse="48"><div class="verse-label">48</div>un jūs esat liecinieki tam visam.</div></div>
<div class="par"><div class="verse" verse="49"><div class="verse-label">49</div>Un redzi, Es jums sūtu Sava Tēva apsolījumu. Bet palieciet jūs pilsētā, līdz kamēr tiksit apģērbti ar spēku no augšienes."</div></div>
<div class="par"><div class="verse" verse="50"><div class="verse-label">50</div>Un Viņš tos izveda līdz Betānijai un, Savas rokas pacēlis, tos svētīja.</div></div>
<div class="par"><div class="verse" verse="51"><div class="verse-label">51</div>Un notika, kad Viņš tos svētīja, Viņš no tiem šķīrās un tapa uzcelts debesīs.</div></div>
<div class="par"><div class="verse" verse="52"><div class="verse-label">52</div>Bet tie Viņu pielūdza un atgriezās Jeruzālemē ar lielu prieku,</div></div>
<div class="par"><div class="verse" verse="53"><div class="verse-label">53</div>un bija allaž Templī, teica un slavēja Dievu.</div></div>
    </body>
</html>
