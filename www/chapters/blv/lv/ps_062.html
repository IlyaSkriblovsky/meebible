
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim Jedutunam. Dāvida dziesma.</div></div>
<div class="par"><div class="verse" verse="2"><div class="verse-label">2</div>Tiešām, mana dvēsele ir klusu savā svētcerē uz Dievu, no Viņa nāk man palīdzība!</div></div>
<div class="par"><div class="verse" verse="3"><div class="verse-label">3</div>Tiešām, Viņš ir mans akmenskalns un mans palīgs, mans patvērums: es gan nešaubīšos!</div></div>
<div class="par"><div class="verse" verse="4"><div class="verse-label">4</div>Cik ilgi jūs māksities virsū visi vienam vīram, vai jūs gribat viņu nogalināt, bruksit visi viņam virsū kā grūstošai sienai, kā krītošam mūrim, kas taisās gāzties?</div></div>
<div class="par"><div class="verse" verse="5"><div class="verse-label">5</div>Patiesi, no maniem augstumiem viņi domā mani nogāzt, viņiem patīk meli; ar savu muti viņi svētī, bet savās sirdīs lād! (Sela.)</div></div>
<div class="par"><div class="verse" verse="6"><div class="verse-label">6</div>Tiešām, esi klusa, mana dvēsele, vērsdamās uz Dievu, jo no Viņa nāk mana cerība!</div></div>
<div class="par"><div class="verse" verse="7"><div class="verse-label">7</div>Tikai Viņš ir mans akmenskalns un mans palīgs, mans patvērums, es gan netikšu satricināts!</div></div>
<div class="par"><div class="verse" verse="8"><div class="verse-label">8</div>Dievs ir mans svētības avots un mans gods, mana stiprā klints, mans patvērums ir Dievs!</div></div>
<div class="par"><div class="verse" verse="9"><div class="verse-label">9</div>Uzticieties Viņam arvienu, visi ļaudis, izkratiet Viņa priekšā savas sirdis! Dievs ir mūsu patvērums. (Sela.)</div></div>
<div class="par"><div class="verse" verse="10"><div class="verse-label">10</div>Tiešām, kā vēsma ir cilvēku bērni, tikai maldi ir lielu vīru dēli; svaru kausos likti, viņi ceļas uz augšu vieglāk par vēja pūsmu.</div></div>
<div class="par"><div class="verse" verse="11"><div class="verse-label">11</div>Nepaļaujieties uz varu, uz laupījumu nelieciet tukšas cerības; kad bagātība vairojas, nepiegrieziet tai visu savu sirdi!</div></div>
<div class="par"><div class="verse" verse="12"><div class="verse-label">12</div>Vienu vārdu Dievs arvienu ar uzsvaru ir teicis, un to es esmu daudzreiz dzirdējis: Dievam vienam pieder vara.</div></div>
<div class="par"><div class="verse" verse="13"><div class="verse-label">13</div>Un Tev, Kungs, pieder arī žēlastība, jo Tu atmaksā ikvienam pēc viņa darbiem.</div></div>
    </body>
</html>
