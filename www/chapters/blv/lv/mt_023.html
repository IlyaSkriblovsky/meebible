
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Jēzus griezās pie ļaudīm un Saviem mācekļiem ar šādiem vārdiem:</div></div>
<div class="par"><div class="verse" verse="2"><div class="verse-label">2</div>"Uz Mozus krēsla ir nosēdušies rakstu mācītāji un farizeji.</div></div>
<div class="par"><div class="verse" verse="3"><div class="verse-label">3</div>Visu, ko tie jums saka, to darait un turiet; bet pēc viņu darbiem nedarait. Jo tie gan māca, bet paši to nedara.</div></div>
<div class="par"><div class="verse" verse="4"><div class="verse-label">4</div>Jo tie sasien smagas nastas un liek tās cilvēkiem uz pleciem, bet paši negrib ne ar pirkstu tās kustināt.</div></div>
<div class="par"><div class="verse" verse="5"><div class="verse-label">5</div>Bet tie dara visus savus darbus tik tādēļ, lai ļaudis tos redzētu. Tie darina sev platas lūgšanas siksnas un drēbēm garus pušķus.</div></div>
<div class="par"><div class="verse" verse="6"><div class="verse-label">6</div>Tie mīl mielastos sēdēt goda vietās un sinagogās pirmajos krēslos</div></div>
<div class="par"><div class="verse" verse="7"><div class="verse-label">7</div>un ka ļaudis tirgus laukumos tos sveicina un sauc par rabi.</div></div>
<div class="par"><div class="verse" verse="8"><div class="verse-label">8</div>Bet jums nebūs saukties par rabi; jo viens ir jūsu mācītājs, Kristus, bet jūs visi esat brāļi.</div></div>
<div class="par"><div class="verse" verse="9"><div class="verse-label">9</div>Jums arī nevienu virs zemes nebūs saukt par savu tēvu, jo viens ir jūsu Tēvs, kas debesīs.</div></div>
<div class="par"><div class="verse" verse="10"><div class="verse-label">10</div>Jums arī nebūs saukties par vadoņiem, jo viens ir jūsu vadonis, Kristus.</div></div>
<div class="par"><div class="verse" verse="11"><div class="verse-label">11</div>Bet lielākais jūsu starpā lai ir jūsu kalps.</div></div>
<div class="par"><div class="verse" verse="12"><div class="verse-label">12</div>Un, kas pats paaugstināsies, tas tiks pazemots; un, kas pats pazemosies, tas tiks paaugstināts.</div></div>
<div class="par"><div class="verse" verse="13"><div class="verse-label">13</div>Bet vai jums, rakstu mācītāji un farizeji, jūs liekuļi! Jo jūs aizslēdzat Debesu valstību cilvēkiem; jūs paši neejat iekšā un neļaujat tiem, kas vēlas, tur ieiet.</div></div>
<div class="par"><div class="verse" verse="14"><div class="verse-label">14</div>Vai jums, rakstu mācītāji un farizeji, jūs liekuļi! Jo jūs aprijat atraitņu namus un liekuļojat ar garām lūgšanām; tāpēc jūs saņemsit ļoti smagu sodu.</div></div>
<div class="par"><div class="verse" verse="15"><div class="verse-label">15</div>Vai jums, rakstu mācītāji un farizeji, jūs liekuļi! Jo jūs pārstaigājat jūru un sauszemi, lai piegrieztu vienu cilvēku jūdu ticībai; un, kad tas noticis, tad jūs padarāt viņu par elles bērnu, divkārt ļaunāku, kā jūs paši esat.</div></div>
<div class="par"><div class="verse" verse="16"><div class="verse-label">16</div>Vai jums, aklie ceļa rādītāji, kas sakāt: ja kas zvēr pie Tempļa, tas nav nekas; bet, ja kas zvēr pie zelta, tam tas jāpilda.</div></div>
<div class="par"><div class="verse" verse="17"><div class="verse-label">17</div>Jūs ģeķi un aklie! Jo kas ir vairāk: vai zelts vai Templis, kas svētī zeltu?</div></div>
<div class="par"><div class="verse" verse="18"><div class="verse-label">18</div>Un: ja kas zvēr pie altāra, tas nav nekas; bet, ja kas zvēr pie dāvanas, kas tur virsū, tam tas jāpilda.</div></div>
<div class="par"><div class="verse" verse="19"><div class="verse-label">19</div>Jūs ģeķi un aklie! Jo kas ir vairāk: vai dāvana vai altāris, kas svētī dāvanu?</div></div>
<div class="par"><div class="verse" verse="20"><div class="verse-label">20</div>Tad nu, kas pie altāra zvēr, tas zvēr pie tā un visa, kas tur virsū.</div></div>
<div class="par"><div class="verse" verse="21"><div class="verse-label">21</div>Un, kas zvēr pie Tempļa, tas zvēr pie viņa un arī pie Tā, kas tur mājo iekšā.</div></div>
<div class="par"><div class="verse" verse="22"><div class="verse-label">22</div>Un, kas pie debesīm zvēr, tas zvēr pie Dieva goda krēsla un pie Tā, kas tur sēd virsū.</div></div>
<div class="par"><div class="verse" verse="23"><div class="verse-label">23</div>Vai jums, rakstu mācītāji un farizeji, jūs liekuļi! Jo jūs dodat desmito tiesu no mētrām, dillēm un ķimenēm un atstājat bez ievērības svarīgāko bauslībā: tiesu, žēlastību un ticību. Šo jums bija darīt un to neatstāt.</div></div>
<div class="par"><div class="verse" verse="24"><div class="verse-label">24</div>Jūs aklie ceļa rādītāji, kas odus izkāšat un kamieļus aprijat.</div></div>
<div class="par"><div class="verse" verse="25"><div class="verse-label">25</div>Vai jums, rakstu mācītāji un farizeji, jūs liekuļi! Jo jūs šķīstāt kausa un bļodas ārpusi, bet no iekšpuses tie ir pilni laupījuma un negausības.</div></div>
<div class="par"><div class="verse" verse="26"><div class="verse-label">26</div>Aklo farizej! Šķīstī papriekš kausa un bļodas iekšpusi, lai arī to ārpuse top šķīsta.</div></div>
<div class="par"><div class="verse" verse="27"><div class="verse-label">27</div>Vai jums, rakstu mācītāji un farizeji, jūs liekuļi! Jo jūs esat līdzīgi nobaltētiem kapiem, kas no ārpuses izskatās jauki, bet no iekšpuses ir pilni ar miroņu kauliem un visādu netīrību.</div></div>
<div class="par"><div class="verse" verse="28"><div class="verse-label">28</div>Tā arī jūs, no ārpuses gan izrādāties ļaužu priekšā kā taisni, bet iekšpusē esat pilni liekulības un netaisnības.</div></div>
<div class="par"><div class="verse" verse="29"><div class="verse-label">29</div>Vai jums, rakstu mācītāji un farizeji, jūs liekuļi! Jo jūs ceļat kapenes praviešiem un izgreznojat taisno kapu pieminekļus un sakāt:</div></div>
<div class="par"><div class="verse" verse="30"><div class="verse-label">30</div>ja mēs būtu bijuši mūsu tēvu laikos, mēs nebūtu piedalījušies praviešu asins izliešanā.</div></div>
<div class="par"><div class="verse" verse="31"><div class="verse-label">31</div>Tātad jūs dodat liecību par sevi, ka jūs esat praviešu slepkavu bērni.</div></div>
<div class="par"><div class="verse" verse="32"><div class="verse-label">32</div>Jūs tad arī piepildāt savu tēvu mēru.</div></div>
<div class="par"><div class="verse" verse="33"><div class="verse-label">33</div>Jūs čūsku un odžu dzimums, kā jūs izbēgsit no elles sodības?</div></div>
<div class="par"><div class="verse" verse="34"><div class="verse-label">34</div>Tāpēc, redzi, Es sūtu pie jums praviešus, gudros un rakstu mācītājus; dažus no tiem jūs nokausit un sitīsit krustā un citus šautīsit savās sinagogās un vajāsit no vienas pilsētas uz otru,</div></div>
<div class="par"><div class="verse" verse="35"><div class="verse-label">35</div>ka uz jums nāktu visas nevainīgās asinis, kas izlietas virs zemes no taisnā Ābela asinīm līdz Caharijas, Barakija dēla, asinīm, ko jūs nokāvuši starp Dieva namu un altāri.</div></div>
<div class="par"><div class="verse" verse="36"><div class="verse-label">36</div>Patiesi Es jums saku: tas viss nāks pār šo dzimumu.</div></div>
<div class="par"><div class="verse" verse="37"><div class="verse-label">37</div>Jeruzāleme, Jeruzāleme, tu, kas nokauj praviešus un nomētā ar akmeņiem tos, kas pie tevis sūtīti! Cik reižu Es gribēju sapulcināt ap Sevi tavus bērnus, kā vista sapulcina savus cālīšus apakš saviem spārniem, bet jūs negribējāt.</div></div>
<div class="par"><div class="verse" verse="38"><div class="verse-label">38</div>Redzi, jūsu nams tiks jums atstāts postā.</div></div>
<div class="par"><div class="verse" verse="39"><div class="verse-label">39</div>Jo Es jums saku: jūs Mani no šī laika neredzēsit, tiekāms jūs sacīsit: slavēts, kas nāk Tā Kunga Vārdā!"</div></div>
    </body>
</html>
