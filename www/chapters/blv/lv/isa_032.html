
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad ķēniņš valdīs pēc taisnības, un valsts vadītāji spriedīs taisnu tiesu.</div></div>
<div class="par"><div class="verse" verse="2"><div class="verse-label">2</div>Tie ikviens būs kā patvērums pret auku un kā pavēnis pret negaisu, kā ūdens strauts izkaltušā zemē un kā augstas klints ēna iztvīkušā un izslāpušā zemē.</div></div>
<div class="par"><div class="verse" verse="3"><div class="verse-label">3</div>Tad redzīgo acis nebūs aptumšotas un dzirdīgo ausis klausīsies uzmanīgi.</div></div>
<div class="par"><div class="verse" verse="4"><div class="verse-label">4</div>Vieglprātīgo sirds būs sapratīga, un nerunātīgo stostīgā mēle runās skaidri.</div></div>
<div class="par"><div class="verse" verse="5"><div class="verse-label">5</div>Neprašu vairs nesauks par dižciltīgu un blēdi par cienījamu cilvēku.</div></div>
<div class="par"><div class="verse" verse="6"><div class="verse-label">6</div>Jo zemisks cilvēks runā nelietību, un viņa sirds dzenas uz ļaunu; viņš dara negantību un runā melus pret To Kungu; viņš atrauj izsalkušam maizi un izslāpušam ūdens malku.</div></div>
<div class="par"><div class="verse" verse="7"><div class="verse-label">7</div>Līdzīgs ir blēdis - viņa tieksmes ir ļaunas, viņa rīcības paņēmieni ir noziedzīgi, viņa gars pilns viltīgu nolūku, lai ar melu valodu kaitētu nabagam, pat kur nabagais meklē savu taisnību.</div></div>
<div class="par"><div class="verse" verse="8"><div class="verse-label">8</div>Bet, kam goda prāts, tā domas ir šķīstas, un viņš arī turas pie tām.</div></div>
<div class="par"><div class="verse" verse="9"><div class="verse-label">9</div>Jūs bezrūpīgās sievas, uzklausait manus vārdus! Jūs savā pašpaļāvībā nesatricināmās meitas, iegaumējiet labi, ko es jums saku!</div></div>
<div class="par"><div class="verse" verse="10"><div class="verse-label">10</div>Pēc gada un dažām dienām jūs, pašpaļāvības pilnās, drebēsit, jo vīnogu ražas nebūs, neievāks arī dārza augļus!</div></div>
<div class="par"><div class="verse" verse="11"><div class="verse-label">11</div>Drebiet, jūs bezrūpīgās, un trīciet, jūs pašpārliecinātās! Izģērbieties, novelciet savas drēbes un apvelciet ap saviem gurniem sēru pārsegus!</div></div>
<div class="par"><div class="verse" verse="12"><div class="verse-label">12</div>Vaimanādamas sitiet pa savām krūtīm skaisto druvu un auglīgo vīnakoku dēļ,</div></div>
<div class="par"><div class="verse" verse="13"><div class="verse-label">13</div>manas tautas druvu dēļ, ko nomāc ērkšķi un dadži, ak, un grezno namu un priekiem bagātās pilsētas dēļ,</div></div>
<div class="par"><div class="verse" verse="14"><div class="verse-label">14</div>jo pilis ir atstātas, pilsētas troksnis apklusis, pils pakalni un izlūktorņi kļuvuši par paslēptuvēm, par mitekli meža ēzeļiem un par ganībām ganāmiem pulkiem,</div></div>
<div class="par"><div class="verse" verse="15"><div class="verse-label">15</div>līdz kamēr pār mums taps izliets Gars no augšienes. Tad tuksnesis kļūs par augļu dārzu, un dārzs būs kā mežs.</div></div>
<div class="par"><div class="verse" verse="16"><div class="verse-label">16</div>Tad tiesības mājos tuksnesī un taisnība augļu dārzā.</div></div>
<div class="par"><div class="verse" verse="17"><div class="verse-label">17</div>Un taisnības auglis būs miers un taisnības panākums - klusums un drošība mūžīgi.</div></div>
<div class="par"><div class="verse" verse="18"><div class="verse-label">18</div>Mana tauta tad dzīvos miera mājās, drošos mājokļos un netraucētos mitekļos.</div></div>
<div class="par"><div class="verse" verse="19"><div class="verse-label">19</div>Bet krusas negaiss būs, kad mežs kritīs un pilsēta nogrims pīšļos.</div></div>
<div class="par"><div class="verse" verse="20"><div class="verse-label">20</div>Labi jums, kas jūs sējat visur pie ūdeņiem un vēršu un ēzeļu kājas varat brīvi palaist vaļā!</div></div>
    </body>
</html>
