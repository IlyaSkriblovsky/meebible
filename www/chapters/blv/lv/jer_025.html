
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir tas vārds, kas teikts Jeremijam par visu Jūdas tautu Jūdas ķēniņa Jojakīma, Josijas dēla, ceturtajā valdīšanas gadā. Šis bija Bābeles ķēniņa Nebukadnēcara pirmais valdīšanas gads.</div></div>
<div class="par"><div class="verse" verse="2"><div class="verse-label">2</div>Pravietis Jeremija griezās ar šo vārdu pie visas Jūdas tautas un pie Jeruzālemes iedzīvotājiem, sacīdams:</div></div>
<div class="par"><div class="verse" verse="3"><div class="verse-label">3</div>"No Jūdas ķēniņa Josijas, Amona dēla, trīspadsmitā valdīšanas gada līdz šai dienai, tagad jau divdesmit trīs gadus, man ir bijis dzirdams Tā Kunga vārds, un es esmu runājis uz jums agri un vēlu, bet jūs mani neklausījāt.</div></div>
<div class="par"><div class="verse" verse="4"><div class="verse-label">4</div>Arī Tas Kungs sūtīja vienmēr Savus kalpus praviešus pie jums, bet jūs tiem neklausījāt un neatdarījāt savas ausis, lai kļūtu biedināti.</div></div>
<div class="par"><div class="verse" verse="5"><div class="verse-label">5</div>Tie sacīja: atgriezieties ikviens no sava ļaunā ceļa un no saviem nelabajiem darbiem, tad jūs dzīvosit mūžīgi tai zemē, ko Tas Kungs deva jums un jūsu tēviem!</div></div>
<div class="par"><div class="verse" verse="6"><div class="verse-label">6</div>Neskrieniet pakaļ citiem dieviem, nekalpojiet tiem un nepielūdziet tos; nekaitiniet Mani ar savu roku darinājumiem, lai Man nav jums jāliek piedzīvot nelaime!</div></div>
<div class="par"><div class="verse" verse="7"><div class="verse-label">7</div>Bet jūs neklausījāt Mani, saka Tas Kungs, un kaitinājāt Mani ar saviem roku veidojumiem sev pašiem par ļaunu.</div></div>
<div class="par"><div class="verse" verse="8"><div class="verse-label">8</div>Tādēļ tā sacīja Tas Kungs: par sodu tam, ka jūs neklausījāt Maniem vārdiem,</div></div>
<div class="par"><div class="verse" verse="9"><div class="verse-label">9</div>Es pārcelšu šurpu visas ziemeļu tautas, tā saka Tas Kungs, un sūtīšu ziņu Bābeles ķēniņam Nebukadnēcaram, Manam kalpam, un pavēlēšu, lai viņš ar visām tām laužas iekšā šai zemē un brūk virsū tās iedzīvotājiem un visām tautām visapkārt, un Es tos visus veltīšu iznīcībai, darīšu par kaunu un apsmieklu un pašu zemi par mūžīgu tuksnesi.</div></div>
<div class="par"><div class="verse" verse="10"><div class="verse-label">10</div>Un Es izbeigšu viņu vidū visu prieku un līksmību, līgavaiņa gaviles un līgavas priecīgās dziesmas, roku dzirnavu klaboņu un gaismekļu gaismu.</div></div>
<div class="par"><div class="verse" verse="11"><div class="verse-label">11</div>Visai šai zemei jāpaliek par izkaltušu kailatni un tuksnesi, un visas šīs tautas kalpos Bābeles ķēniņam septiņdesmit gadus.</div></div>
<div class="par"><div class="verse" verse="12"><div class="verse-label">12</div>Bet, kad šie septiņdesmit gadi būs pagājuši, Es sodīšu Bābeles ķēniņu un viņa tautu, tā saka Tas Kungs, viņu pārkāpumu dēļ, arī kaldeju zemi un visu apvidu darīšu par mūžīgu tuksnesi.</div></div>
<div class="par"><div class="verse" verse="13"><div class="verse-label">13</div>Es likšu piepildīties šai zemē visiem tiem draudiem, ko Es pret to esmu izteicis, visam, kas rakstīts šinī grāmatā, ko Jeremija ir paredzējis un sludinājis par visām tautām.</div></div>
<div class="par"><div class="verse" verse="14"><div class="verse-label">14</div>Tiešām, arī kaldeji kalpos stiprām tautām un vareniem ķēniņiem. Un Es tiem atmaksāšu pēc nopelna, pēc viņu darbiem."</div></div>
<div class="par"><div class="verse" verse="15"><div class="verse-label">15</div>Jo tā man sacīja Tas Kungs, Israēla Dievs: "Ņem no Manas rokas šo dusmu pilno vīna kausu un dod no tā dzert visām tautām, pie kurām Es tevi sūtīšu!</div></div>
<div class="par"><div class="verse" verse="16"><div class="verse-label">16</div>Tām tas jādzer, ka tās streipuļo un negudrumā sāk trakot zobena priekšā, ko Es sūtīšu būt viņu vidū!"</div></div>
<div class="par"><div class="verse" verse="17"><div class="verse-label">17</div>Tad es ņēmu kausu no Tā Kunga rokas un devu to dzert visām tautām, pie kurām Tas Kungs mani bija sūtījis:</div></div>
<div class="par"><div class="verse" verse="18"><div class="verse-label">18</div>Jeruzālemei un citām Jūdas pilsētām, to ķēniņiem un to pārvaldniekiem, lai šīs vietas kļūst par neauglīgu klajumu, par atbaidītāju paraugu, par apsmieklu un lāsta vārdu, kā tas pašlaik ir;</div></div>
<div class="par"><div class="verse" verse="19"><div class="verse-label">19</div>arī faraonam, Ēģiptes ķēniņam, viņa kalpiem, viņa augstākiem ierēdņiem un visai viņa tautai,</div></div>
<div class="par"><div class="verse" verse="20"><div class="verse-label">20</div>un visām jauktajām tautām tur; tad visiem Ucas zemes ķēniņiem, filistiešu zemes ķēniņiem, proti, Aškalonas, Gazas, Ekronas un atlikušajiem Ašdodā;</div></div>
<div class="par"><div class="verse" verse="21"><div class="verse-label">21</div>Edomam, Moābam un Amona bērniem;</div></div>
<div class="par"><div class="verse" verse="22"><div class="verse-label">22</div>visiem Tiras ķēniņiem un visiem Sidonas ķēniņiem un jūras salu un piekrastes zemju ķēniņiem viņpus jūras;</div></div>
<div class="par"><div class="verse" verse="23"><div class="verse-label">23</div>Dedanam, Temam, Busam un visiem, kam apcirpti mati ap deniņiem;</div></div>
<div class="par"><div class="verse" verse="24"><div class="verse-label">24</div>tad visiem Arābijas ķēniņiem un visiem jauktu tautu ķēniņiem, kuras tuksnesī dzīvo;</div></div>
<div class="par"><div class="verse" verse="25"><div class="verse-label">25</div>un visiem Simrijas ķēniņiem un visiem Ēlāmas ķēniņiem, un visiem Mēdijas ķēniņiem;</div></div>
<div class="par"><div class="verse" verse="26"><div class="verse-label">26</div>un pēc tam vēl visiem ziemeļu ķēniņiem, tuvu un tālu, citam aiz cita, un visām ķēniņu valstīm virs zemes, cik to ir pasaulē; bet Šešahas ķēniņam būs jādzer pēc viņiem.</div></div>
<div class="par"><div class="verse" verse="27"><div class="verse-label">27</div>Saki tiem: tā saka Tas Kungs Cebaots, Israēla Dievs: dzeriet, kamēr jūs piedzeraties un sākat vemt, un pakrītat, un nevarat vairs piecelties zobena dēļ, kam Es likšu būt jūsu vidū!</div></div>
<div class="par"><div class="verse" verse="28"><div class="verse-label">28</div>Bet, ja tie liegtos pieņemt kausu no tavas rokas un no tā dzert, tad saki tiem: tā saka Tas Kungs Cebaots: jums tomēr jādzer!</div></div>
<div class="par"><div class="verse" verse="29"><div class="verse-label">29</div>Jo redzi, Es iesāku sodīšanu tai pilsētā, kas nosaukta Manā Vārdā. Un vai tad jūs lai paliktu nesodīti? Jūs nepaliksit bez soda, jo Es vēršu zobenu pret visiem zemes iedzīvotājiem! - tā saka Tas Kungs Cebaots.</div></div>
<div class="par"><div class="verse" verse="30"><div class="verse-label">30</div>Bet tu pasludini tiem visus šos draudu vārdus un saki: Tas Kungs rūcina no augstumiem, Viņš sauc ar pērkona balsi no Sava mājokļa! Viņš paceļ Savu balsi pār klajumiem un liek atskanēt gaviļu troksnim, kā to dara vīna spaidu minēji, pār visiem zemes iedzīvotājiem.</div></div>
<div class="par"><div class="verse" verse="31"><div class="verse-label">31</div>Dārds aiziet līdz pasaules galam, jo Tas Kungs tiesājas ar tautām, Viņš sauc pie atbildības visu cilvēci, bezdievjus Viņš nodod zobena varā!" - tā saka Tas Kungs.</div></div>
<div class="par"><div class="verse" verse="32"><div class="verse-label">32</div>Tā saka Tas Kungs Cebaots: "Redzi, nelaime soļo no tautas uz tautu, nesavaldāma vētra savelkas no zemes galiem!"</div></div>
<div class="par"><div class="verse" verse="33"><div class="verse-label">33</div>Tā Kunga nokautie gulēs tanī dienā no viena zemes gala līdz otram neapraudāti, nepievākti un neapglabāti, tie būs kā mēslojums atklātā laukā.</div></div>
<div class="par"><div class="verse" verse="34"><div class="verse-label">34</div>"Vaimanājiet, tautu gani, brēciet un vārtaities pelnos, jūs ganāmā pulka vedēji un vadītāji! Jūsu dienas ir piepildītas, ka jums jākļūst nogalinātiem, ka Es jūs satriecu un izklīdinu, ka jūs krītat un saplīstat kā dārgs trauks!"</div></div>
<div class="par"><div class="verse" verse="35"><div class="verse-label">35</div>Tur nav vairs izbēgšanas iespējas ganiem, nedz kādas izvairīšanās iespējas ganāmā pulka vadītājiem.</div></div>
<div class="par"><div class="verse" verse="36"><div class="verse-label">36</div>Klau! Gani brēc bailēs un ganāmā pulka vadītāji vaimanā, jo Tas Kungs izposta viņu ganības,</div></div>
<div class="par"><div class="verse" verse="37"><div class="verse-label">37</div>un miera pilnās nogāžu pļavas izposta Tā Kunga dusmas!</div></div>
<div class="par"><div class="verse" verse="38"><div class="verse-label">38</div>Kā lauva Viņš atstājis Savu meža biezokni. Viņu zeme ir palikusi par neauglīgu kailatni no postīgā zobena un Viņa kvēlojošām dusmām!</div></div>
    </body>
</html>
