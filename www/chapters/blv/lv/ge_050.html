
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Jāzeps krita pie sava tēva vaiga, raudāja un skūpstīja viņu.</div></div>
<div class="par"><div class="verse" verse="2"><div class="verse-label">2</div>Un Jāzeps pavēlēja dziedniekiem, saviem kalpiem, viņa tēvu iebalzamēt. Un dziednieki iebalzamēja Israēlu.</div></div>
<div class="par"><div class="verse" verse="3"><div class="verse-label">3</div>Tā pagāja četrdesmit dienas, jo tik daudz vajag balzamēšanai. Pēc tam ēģiptieši to apraudāja septiņdesmit dienas.</div></div>
<div class="par"><div class="verse" verse="4"><div class="verse-label">4</div>Un, kad viņa apraudāšanas laiks bija beidzies, tad Jāzeps sacīja faraona nama iedzīvotājiem: "Ja jūs esat man labvēlīgi, tad sakiet manā vietā faraonam:</div></div>
<div class="par"><div class="verse" verse="5"><div class="verse-label">5</div>mans tēvs lika man ar zvērestu apstiprināt, sacīdams: es mirstu, bet tu apglabā mani manā kapā, kuru esmu sev izcirtis Kānaāna zemē, tur tev mani jāapglabā.</div></div>
<div class="par"><div class="verse" verse="6"><div class="verse-label">6</div>Es tagad gribu doties turp un gribu apglabāt savu tēvu un tad griezties atpakaļ."</div></div>
<div class="par"><div class="verse" verse="7"><div class="verse-label">7</div>Un Jāzeps aizgāja, lai apglabātu savu tēvu, un ar viņu kopā gāja visi faraona kalpi, viņa nama vecākie un visi Ēģiptes zemes vecākie,</div></div>
<div class="par"><div class="verse" verse="8"><div class="verse-label">8</div>un viss Jāzepa nams un viņa brāļi un viņa tēva nams, tikai savus mazos bērnus, savus sīklopus un liellopus tie atstāja Gošenes zemē.</div></div>
<div class="par"><div class="verse" verse="9"><div class="verse-label">9</div>Līdz ar viņu devās ceļā arī rati un jātnieki, visi kopā ļoti liels pulks.</div></div>
<div class="par"><div class="verse" verse="10"><div class="verse-label">10</div>Un viņš aizgāja līdz Goren-atadai, kas ir viņpus Jordānas; un viņi tur gauži apraudāja to. Viņš savam tēvam sarīkoja septiņas dienas sēras.</div></div>
<div class="par"><div class="verse" verse="11"><div class="verse-label">11</div>Kad Kānaāna zemes iedzīvotāji vēroja mirušā apraudāšanu pie Goren-atadas, tad tie teica: ēģiptiešiem ir jo lielas sēras, - tādēļ to vietu pie Jordānas pārejas sauc Ebel-Mizrajima.</div></div>
<div class="par"><div class="verse" verse="12"><div class="verse-label">12</div>Tā viņa dēli darīja, kā viņš tiem bija pavēlējis:</div></div>
<div class="par"><div class="verse" verse="13"><div class="verse-label">13</div>viņi to aizveda uz Kānaāna zemi un apglabāja Makpelas tīrumā, alā, kuru Ābrahāms kopā ar tīrumu bija pircis sev par kapa vietu no hetieša Efrona, iepretim Mamrei.</div></div>
<div class="par"><div class="verse" verse="14"><div class="verse-label">14</div>Un Jāzeps pēc tēva apglabāšanas atgriezās Ēģiptes zemē līdz ar saviem brāļiem un visiem tiem, kas bija gājuši ar viņu, lai apglabātu viņa tēvu.</div></div>
<div class="par"><div class="verse" verse="15"><div class="verse-label">15</div>Kad Jāzepa brāļi redzēja, ka viņu tēvs ir miris, tad tie sacīja: "Ka tik Jāzeps mūs neienīst un neatmaksā visu to ļaunu, ko mēs viņam esam darījuši."</div></div>
<div class="par"><div class="verse" verse="16"><div class="verse-label">16</div>Tādēļ tie pavēstīja Jāzepam: "Tā tavs tēvs to ir pavēlējis, pirms nāves sacīdams:</div></div>
<div class="par"><div class="verse" verse="17"><div class="verse-label">17</div>sakait tā Jāzepam: piedod, lūdzams, savu brāļu pārkāpumus un viņu grēkus, jo tie tev darījuši ļaunu! - Bet tagad piedod mūsu pārkāpumus tava tēva Dieva kalpiem!" Un Jāzeps raudāja, kad tie tā uz viņu runāja.</div></div>
<div class="par"><div class="verse" verse="18"><div class="verse-label">18</div>Tagad viņa brāļi paši nāca un krita viņa priekšā zemē un sacīja: "Redzi, mēs tev gribam būt vergi."</div></div>
<div class="par"><div class="verse" verse="19"><div class="verse-label">19</div>Un Jāzeps sacīja viņiem: "Nebīstaities, vai tad es esmu Dieva vietā?</div></div>
<div class="par"><div class="verse" verse="20"><div class="verse-label">20</div>Jūs gan bijāt iecerējuši man ļaunu darīt, bet Dievs to ir par labu vērsis, gribēdams, kā šodien redzams, daudz ļaužu saglabāt dzīvus.</div></div>
<div class="par"><div class="verse" verse="21"><div class="verse-label">21</div>Bet tagad nebīstaities, es gādāšu par jums un jūsu bērniem." Tā viņš tos mierināja un runāja uz to sirdīm.</div></div>
<div class="par"><div class="verse" verse="22"><div class="verse-label">22</div>Tā Jāzeps apmetās Ēģiptē, viņš un viņa tēva nams. Un Jāzepam bija simts desmit gadi.</div></div>
<div class="par"><div class="verse" verse="23"><div class="verse-label">23</div>Jāzeps pieredzēja no Efraima bērniem trīs paaudzes, un arī Manases dēla Mahīra bērni piedzima uz Jāzepa ceļiem.</div></div>
<div class="par"><div class="verse" verse="24"><div class="verse-label">24</div>Un Jāzeps sacīja saviem brāļiem: "Es miršu, bet Dievs raudzīdamies raudzīsies uz jums un izvedīs jūs no šīs zemes uz to zemi, kuru Viņš ar zvērestu ir apsolījis Ābrahāmam, Īzākam un Jēkabam."</div></div>
<div class="par"><div class="verse" verse="25"><div class="verse-label">25</div>Un Jāzeps nozvērināja Israēla bērnus, teikdams: "Dievs patiešām raudzīsies uz jums, ka jūs aizvedat manus kaulus no šejienes."</div></div>
<div class="par"><div class="verse" verse="26"><div class="verse-label">26</div>Un Jāzeps nomira simts desmit gadus vecs, un to iebalzamēja un ielika Ēģiptē šķirstā.</div></div>
    </body>
</html>
