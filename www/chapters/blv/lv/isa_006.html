
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī gadā, kad nomira ķēniņš Usija, es redzēju To Kungu sēžam uz augsta, cēla troņa, un Viņa tērpa apakšmala piepildīja svētnīcu.</div></div>
<div class="par"><div class="verse" verse="2"><div class="verse-label">2</div>Serafi lidinājās pār Viņu, tiem bija katram seši spārni: ar diviem serafs apsedza savu vaigu, ar diviem savas kājas, un ar diviem viņš lidoja.</div></div>
<div class="par"><div class="verse" verse="3"><div class="verse-label">3</div>Tie nemitīgi sauca cits aiz cita šos vārdus: "Svēts, svēts, svēts ir Tas Kungs Cebaots! Visa zeme ir pilna Viņa godības!"</div></div>
<div class="par"><div class="verse" verse="4"><div class="verse-label">4</div>Sliekšņu pamati trīcēja no sauciena skaņām, un nams pildījās ar dūmiem.</div></div>
<div class="par"><div class="verse" verse="5"><div class="verse-label">5</div>Tad es izsaucos: "Bēdas man, jo es esmu nāvei lemts! Es esmu cilvēks ar nešķīstām lūpām un dzīvoju tautas vidū, kam nešķīstas lūpas, un tagad nu es redzēju ar savām acīm Ķēniņu, To Kungu Cebaotu!"</div></div>
<div class="par"><div class="verse" verse="6"><div class="verse-label">6</div>Tad pielidoja man klāt viens serafs, viņam rokā bija kvēlojoša ogle, ko viņš ar lūkšām bija paņēmis no altāra.</div></div>
<div class="par"><div class="verse" verse="7"><div class="verse-label">7</div>Ar to viņš aizskāra manu muti un teica: "Redzi, tai aizskarot tavas lūpas, tavs noziegums ir deldēts un tavi grēki piedoti!"</div></div>
<div class="par"><div class="verse" verse="8"><div class="verse-label">8</div>Un es dzirdēju Tā Kunga balsi sakām: "Ko lai Es sūtu? Kas būs mūsu vēstnesis?" Tad es atbildēju: "Redzi, es esmu še, sūti mani!"</div></div>
<div class="par"><div class="verse" verse="9"><div class="verse-label">9</div>Tad Viņš sacīja: "Ej un saki šai tautai: dzirdēt dzirdiet, bet nesaprotiet, redzēt redziet, bet neizprotiet un neapjēdziet!</div></div>
<div class="par"><div class="verse" verse="10"><div class="verse-label">10</div>Apcietini šās tautas sirdi un padari tās ausis nedzirdīgas, un apstulbo tai acis, ka tā neredz ar savām acīm, nedzird ar savām ausīm un nesaprot ar savu sirdi un neatgriežas, lai taptu dziedināta."</div></div>
<div class="par"><div class="verse" verse="11"><div class="verse-label">11</div>Tad es jautāju: "Cik ilgi, Kungs?" Viņš atbildēja: "Kamēr pilsētas stāvēs pamestas un bez iedzīvotājiem, nami būs neapdzīvoti un zeme aizlaista un tukša.</div></div>
<div class="par"><div class="verse" verse="12"><div class="verse-label">12</div>Tas Kungs būs aizvedis iedzīvotājus tālu projām, un pamestu vietu būs daudz tanī zemē.</div></div>
<div class="par"><div class="verse" verse="13"><div class="verse-label">13</div>Un, ja tur paliks vēl pāri kaut desmitā tiesa iedzīvotāju, tad tā vēlreiz aizies postā, taču kā milzīga liepa vai ozols, no kuriem pēc nociršanas pāri paliek vairs tikai celms; tomēr svēta sēkla būs šis celms."</div></div>
    </body>
</html>
