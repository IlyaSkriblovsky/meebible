
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida dziesma. Ej tiesā, Kungs, ar tiem, kas ar mani tiesājas, karo ar tiem, kas ar mani karo!</div></div>
<div class="par"><div class="verse" verse="2"><div class="verse-label">2</div>Satver vairogu un bruņas un celies palīdzēt man!</div></div>
<div class="par"><div class="verse" verse="3"><div class="verse-label">3</div>Pacel šķēpu un sargā mani pret tiem, kas mani vajā! Saki manai dvēselei:"Es esmu tavs palīgs!"</div></div>
<div class="par"><div class="verse" verse="4"><div class="verse-label">4</div>Lai paliek kaunā un apsmieklā, kas tīko pēc manas dzīvības, lai atkāpjas un nosarkst tie, kas nodomājuši man ļaunu!</div></div>
<div class="par"><div class="verse" verse="5"><div class="verse-label">5</div>Lai viņi ir kā pelavas vējā, kad Tā Kunga eņģelis viņus izklīdina!</div></div>
<div class="par"><div class="verse" verse="6"><div class="verse-label">6</div>Viņu ceļš lai ir tumšs un slidens, kad Tā Kunga eņģelis viņus vajā,</div></div>
<div class="par"><div class="verse" verse="7"><div class="verse-label">7</div>jo bez vainas viņi slepeni izliek pret mani tīklu, bez pamata viņi rok bedri manai dvēselei.</div></div>
<div class="par"><div class="verse" verse="8"><div class="verse-label">8</div>Lai neparedzēti posts nāk pār ikvienu no viņiem, un lai viņa tīkls, ko viņš slepeni izlicis, sagūsta viņu pašu un lai viņš iekrīt pats savā bedrē.</div></div>
<div class="par"><div class="verse" verse="9"><div class="verse-label">9</div>Tad mana sirds priecāsies par To Kungu un līksmos par Viņa palīdzību.</div></div>
<div class="par"><div class="verse" verse="10"><div class="verse-label">10</div>Visi mani locekļi sacīs: "Kungs, kas ir tāds kā Tu? Tu izglāb grūtdieni no varenā un nabagu no tā, kas viņu aplaupa."</div></div>
<div class="par"><div class="verse" verse="11"><div class="verse-label">11</div>Viltus liecinieki ceļas, viņi izprašņā mani par lietām, ko es nezinu.</div></div>
<div class="par"><div class="verse" verse="12"><div class="verse-label">12</div>Viņi man atmaksā labu ar ļaunu, manu dvēseli viņi pamet vienu!</div></div>
<div class="par"><div class="verse" verse="13"><div class="verse-label">13</div>Lai gan, kad viņi bija neveseli, es apvilku sēru drēbes un mērdēju sevi ar gavēšanu. Es no sirds aizlūdzu par viņiem</div></div>
<div class="par"><div class="verse" verse="14"><div class="verse-label">14</div>kā par draugiem un brāļiem. Es staigāju kā tāds, kas apraud savu māti, satriekts, noliektu galvu un tērpies sēru drēbēs.</div></div>
<div class="par"><div class="verse" verse="15"><div class="verse-label">15</div>Bet nu, kad es pakritu, viņi priecājas un pulcējas kopā, un pulcējas pret mani arī ļaudis, kurus es nepazīstu, un nemitas mani nievāt.</div></div>
<div class="par"><div class="verse" verse="16"><div class="verse-label">16</div>Ar viltīgiem smējējiem un kumosu lišķiem viņi griež pret mani zobus.</div></div>
<div class="par"><div class="verse" verse="17"><div class="verse-label">17</div>Kungs, cik ilgi Tu tā noskatīsies? Izglāb manu dvēseli no rējējiem un manu dzīvību no jauniem lauvām!</div></div>
<div class="par"><div class="verse" verse="18"><div class="verse-label">18</div>Tad es Tev pateikšos lielā draudzē, ļaužu pulkā es Tevi slavēšu.</div></div>
<div class="par"><div class="verse" verse="19"><div class="verse-label">19</div>Lai viltīgie ienaidnieki vairs nepriecājas par mani, vairs nemirkšķina ar acīm, mani bez jebkāda pamata nīzdami,</div></div>
<div class="par"><div class="verse" verse="20"><div class="verse-label">20</div>jo ne jau mieru viņi vēl klusajiem šinī zemē. Viņu vārdi ir viltus pilni.</div></div>
<div class="par"><div class="verse" verse="21"><div class="verse-label">21</div>Kad viņi pret mani atpleš muti, viņi saka: "Tiešām, tam mēs esam aculiecinieki!"</div></div>
<div class="par"><div class="verse" verse="22"><div class="verse-label">22</div>Kungs, Tu to redzi, neciet klusu! Kungs, nenovērsies no manis!</div></div>
<div class="par"><div class="verse" verse="23"><div class="verse-label">23</div>Mosties un celies, gādādams man taisnību, Kungs mans Dievs, ved manu lietu!</div></div>
<div class="par"><div class="verse" verse="24"><div class="verse-label">24</div>Turi tiesu pār mani pēc Tavas taisnības, Kungs mans Dievs, lai viņi nelīksmo par mani!</div></div>
<div class="par"><div class="verse" verse="25"><div class="verse-label">25</div>Neļauj viņiem viņu sirdīs sacīt: "Labi! Tas mums pa prātam, mēs esam viņu aprijuši!"</div></div>
<div class="par"><div class="verse" verse="26"><div class="verse-label">26</div>Kaut kaunā kristu un nosarktu visi, kas priecājas par manu nelaimi! Lai kauns un negods apklāj tos, kas lielās pret mani!</div></div>
<div class="par"><div class="verse" verse="27"><div class="verse-label">27</div>Bet lai gavilē un priecājas, kam patīk mana taisnība, un saka vienmēr: "Liels ir Tas Kungs, kam prieks par Sava kalpa labklājību!"</div></div>
<div class="par"><div class="verse" verse="28"><div class="verse-label">28</div>Tādēļ mana mēle lai pauž Tavu taisnību un Tavu slavu vienumēr!</div></div>
    </body>
</html>
