
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Laba slava der vairāk nekā liela bagātība, un labvēlīga nostāja no ļaužu puses ir labāka par sudrabu un zeltu.</div></div>
<div class="par"><div class="verse" verse="2"><div class="verse-label">2</div>Bagātiem un nabagiem jābūt kopā jauktiem citam ar citu; Tas Kungs viņus visus ir radījis.</div></div>
<div class="par"><div class="verse" verse="3"><div class="verse-label">3</div>Gudrais paredz nelaimi un paglābjas, bet neprātīgie drāžas taisni tai cauri un dabū ciest.</div></div>
<div class="par"><div class="verse" verse="4"><div class="verse-label">4</div>Pazemības, proti, Dieva bijības alga ir bagātība, gods un dzīvība.</div></div>
<div class="par"><div class="verse" verse="5"><div class="verse-label">5</div>Daudz dzeloņu un valgu ir aplamam cilvēkam viņa dzīves ceļā, bet, kas turas tālu no tiem, tas saglabā savu dzīvību.</div></div>
<div class="par"><div class="verse" verse="6"><div class="verse-label">6</div>Māci savam bērnam viņa ceļu, no tā viņš neatstājas arī tad, kad viņš jau vecs kļuvis.</div></div>
<div class="par"><div class="verse" verse="7"><div class="verse-label">7</div>Bagātais valda pār nabagiem, un, kas aizņemas, kļūst par aizdevēja kalpu.</div></div>
<div class="par"><div class="verse" verse="8"><div class="verse-label">8</div>Kas netaisnību sēj, tas bēdas pļaus un ies bojā no savas blēdības rīkstes.</div></div>
<div class="par"><div class="verse" verse="9"><div class="verse-label">9</div>Maigas labsirdības pilna acs tiek svētīta, jo cilvēks ar tādu aci dod no savas maizes arī nabagiem.</div></div>
<div class="par"><div class="verse" verse="10"><div class="verse-label">10</div>Izdzen ņirgātājos, tad izzudīs nesaskaņas, apklusīs rāšanās un otra nicināšana.</div></div>
<div class="par"><div class="verse" verse="11"><div class="verse-label">11</div>Kam ir šķīsta sirds, tas mīl To Kungu, un, kura lūpas mīlīgi runā, tam ķēniņš ir draugs.</div></div>
<div class="par"><div class="verse" verse="12"><div class="verse-label">12</div>Tā Kunga acis apsargā labu padomu, bet nelieša vārdus Viņš izdeldē.</div></div>
<div class="par"><div class="verse" verse="13"><div class="verse-label">13</div>Sliņķis saka:"Ārā ir lauva, es varētu tikt uz ielas saplosīts!"</div></div>
<div class="par"><div class="verse" verse="14"><div class="verse-label">14</div>Netiklu sieviešu mute ir dziļa bedre; ko Tas Kungs ienīst, tas tajā iekrīt.</div></div>
<div class="par"><div class="verse" verse="15"><div class="verse-label">15</div>Muļķīgas blēņas mīt bērna sirdī, bet audzinātāja rīkste aizdzīs tās tālu prom no viņa.</div></div>
<div class="par"><div class="verse" verse="16"><div class="verse-label">16</div>Kas dara netaisnību nabagajam, lai ar to vairotu savu mantu, un dod bagātajam, tas nokļūs trūkumā.</div></div>
<div class="par"><div class="verse" verse="17"><div class="verse-label">17</div>Pievērs savas ausis un uzklausi gudrības vārdus un iespied dziļi savā sirdī manu mācību!</div></div>
<div class="par"><div class="verse" verse="18"><div class="verse-label">18</div>Jo tas būs jaukums, ja tu tos sirdī pasargāsi un visnotaļ paudīsi ar savām lūpām!</div></div>
<div class="par"><div class="verse" verse="19"><div class="verse-label">19</div>Lai tava cerība būtu likta uz To Kungu - to es tev šodien atgādinu tevis paša labā.</div></div>
<div class="par"><div class="verse" verse="20"><div class="verse-label">20</div>Vai es neesmu tev jau daudzkārt ar priekšā uzrakstītiem padomiem un pamācībām saprotamu darījis,</div></div>
<div class="par"><div class="verse" verse="21"><div class="verse-label">21</div>ka es tev rādu taisnus un patiesus vārdus, lai tu pareizi varētu atbildēt tiem, kas tevi vaicā.</div></div>
<div class="par"><div class="verse" verse="22"><div class="verse-label">22</div>Neaplaupi nabago, tādēļ ka tas ir nabags, un nesaspied kādu nevarīgu vārtos,</div></div>
<div class="par"><div class="verse" verse="23"><div class="verse-label">23</div>jo Tas Kungs aizstāvēs viņa lietu un samīs viņa saminējus.</div></div>
<div class="par"><div class="verse" verse="24"><div class="verse-label">24</div>Nepiebiedrojies sirdīgajam un neturies kopā ar raksturā niknu un dusmās strauju,</div></div>
<div class="par"><div class="verse" verse="25"><div class="verse-label">25</div>ka tu nemācies viņa tekas un nesavaldzini savu dvēseli.</div></div>
<div class="par"><div class="verse" verse="26"><div class="verse-label">26</div>Neesi starp tiem, kas ar rokas spiedienu apsolās un par parādu galvo,</div></div>
<div class="par"><div class="verse" verse="27"><div class="verse-label">27</div>jo, ja tev nebūs ko samaksāt, kāpēc tad lai paņem tev tavu gultu zem tevis.</div></div>
<div class="par"><div class="verse" verse="28"><div class="verse-label">28</div>Nepārstati senās robežas, kādas tavi tēvi ir nosprauduši.</div></div>
<div class="par"><div class="verse" verse="29"><div class="verse-label">29</div>Ja tu redzi vīru savā darbā tikušu, tad zini, ka tāds stāvēs ķēniņa priekšā un viņam nebūs kalpot šādiem tādiem zemiem ļaudīm.</div></div>
    </body>
</html>
