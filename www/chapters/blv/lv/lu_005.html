
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kādu reizi ļaudis pie Viņa spiedās un klausījās Dieva vārdus, bet Viņš stāvēja pie Ģenecaretes ezera.</div></div>
<div class="par"><div class="verse" verse="2"><div class="verse-label">2</div>Tad Viņš ieraudzīja divas laivas ezera malā stāvam, bet zvejnieki bija izkāpuši un mazgāja savus tīklus.</div></div>
<div class="par"><div class="verse" verse="3"><div class="verse-label">3</div>Bet Viņš kāpa vienā laivā, kas piederēja Sīmanim, un lūdza nocelt mazliet no malas, un Viņš nosēdās un mācīja ļaudis no laivas.</div></div>
<div class="par"><div class="verse" verse="4"><div class="verse-label">4</div>Un, beidzis runāt, Viņš sacīja uz Sīmani: "Dodies uz augšu un izmet savus tīklus."</div></div>
<div class="par"><div class="verse" verse="5"><div class="verse-label">5</div>Un Sīmanis atbildēja un Viņam sacīja: "Meistar, mēs cauru nakti esam strādājuši un nenieka neesam dabūjuši; bet uz Tavu vārdu es gribu tīklu izmest."</div></div>
<div class="par"><div class="verse" verse="6"><div class="verse-label">6</div>Un, to darījuši, tie saņēma lielu pulku zivju, tā ka viņu tīkls plīsa.</div></div>
<div class="par"><div class="verse" verse="7"><div class="verse-label">7</div>Un tie meta ar roku saviem biedriem otrā laivā, lai nāktu palīgā vilkt. Un tie nāca un piepildīja abas laivas pilnas, tā ka tās tikko negrima.</div></div>
<div class="par"><div class="verse" verse="8"><div class="verse-label">8</div>Sīmanis Pēteris, to redzēdams, krita Jēzum pie kājām un sacīja: "Kungs, aizej no manis, jo es esmu grēcīgs cilvēks."</div></div>
<div class="par"><div class="verse" verse="9"><div class="verse-label">9</div>Jo tam izbailes bija uzgājušas un visiem, kas pie viņa bija, par lomu, ko tie bija vilkuši,</div></div>
<div class="par"><div class="verse" verse="10"><div class="verse-label">10</div>tā arī Jēkabam un Jānim, Cebedeja dēliem, Sīmaņa biedriem. Un Jēzus sacīja uz Sīmani: "Nebīsties, jo no šī laika tev būs cilvēkus zvejot."</div></div>
<div class="par"><div class="verse" verse="11"><div class="verse-label">11</div>Un, savas laivas uz krasta vilkuši, tie atstāja visu un gāja Viņam līdzi.</div></div>
<div class="par"><div class="verse" verse="12"><div class="verse-label">12</div>Un notika, kad Viņš tur bija vienā pilsētā, redzi, tad kāds caurcaurīm spitālīgs cilvēks, Jēzu ieraudzījis, nometās uz sava vaiga un Viņu lūdza un sacīja: "Kungs, ja Tu gribi, Tu mani vari šķīstīt."</div></div>
<div class="par"><div class="verse" verse="13"><div class="verse-label">13</div>Un, roku izstiepis, Viņš to aizskāra, sacīdams: "Es gribu, topi šķīstīts." Un tūdaļ spitālība no tā nozuda.</div></div>
<div class="par"><div class="verse" verse="14"><div class="verse-label">14</div>Un Viņš tam pavēlēja nevienam to nesacīt, bet noiet un rādīties priesterim un upurēt par savu šķīstīšanu, kā to Mozus pavēlējis, tiem par liecību.</div></div>
<div class="par"><div class="verse" verse="15"><div class="verse-label">15</div>Un Viņa slava izpaudās vairāk un vairāk, un daudz ļaužu sapulcējās Viņu dzirdēt un likties dziedināties no savām slimībām.</div></div>
<div class="par"><div class="verse" verse="16"><div class="verse-label">16</div>Bet Viņš nogāja tuksnesī un pielūdza Dievu.</div></div>
<div class="par"><div class="verse" verse="17"><div class="verse-label">17</div>Un notika, kādā dienā Viņam mācot, tur sēdēja farizeji un bauslības mācītāji, kas bija nākuši no visiem Galilejas un Jūdejas ciemiem, kā arī no Jeruzālemes. Un Tā Kunga spēks Viņam bija, ka Viņš varēja dziedināt.</div></div>
<div class="par"><div class="verse" verse="18"><div class="verse-label">18</div>Un redzi, kādi vīri nesa uz gultas cilvēku, kas bija triekas ķerts; un tie lūkoja to ienest un nolikt Viņa priekšā.</div></div>
<div class="par"><div class="verse" verse="19"><div class="verse-label">19</div>Un, neatrazdami iespēju to ienest ļaužu dēļ, tie uzkāpa jumtā un to nolaida caur griestiem ar gultu pašā vidū Jēzum priekšā.</div></div>
<div class="par"><div class="verse" verse="20"><div class="verse-label">20</div>Un, redzēdams viņu ticību, Viņš uz to sacīja: "Cilvēks, tavi grēki tev piedoti."</div></div>
<div class="par"><div class="verse" verse="21"><div class="verse-label">21</div>Un rakstu mācītāji un farizeji sāka spriest pie sevis un sacīt: "Kas Šis tāds ir, ka Tas runā Dieva zaimojumus? Kas var grēkus piedot kā vien Dievs?"</div></div>
<div class="par"><div class="verse" verse="22"><div class="verse-label">22</div>Bet Jēzus, nomanījis viņu domas, atbildēja un tiem sacīja: "Ko jūs domājat savās sirdīs?</div></div>
<div class="par"><div class="verse" verse="23"><div class="verse-label">23</div>Kas ir vieglāk - vai sacīt: tavi grēki tev piedoti, - vai sacīt: celies un staigā?</div></div>
<div class="par"><div class="verse" verse="24"><div class="verse-label">24</div>Bet lai jūs zinātu, ka Cilvēka Dēlam ir vara virs zemes grēkus piedot." Tad Viņš sacīja uz triekas ķerto: "Es tev saku: celies, ņem savu gultu un ej uz mājām!"</div></div>
<div class="par"><div class="verse" verse="25"><div class="verse-label">25</div>Un tas tūdaļ, viņiem redzot, piecēlās, paņēma to, uz kā tas gulējis, un aizgāja uz savām mājām, Dievu slavēdams.</div></div>
<div class="par"><div class="verse" verse="26"><div class="verse-label">26</div>Un izbrīns pārņēma visus, un tie slavēja Dievu un bijāšanas pilni sacīja: "Mēs šodien brīnuma lietas esam redzējuši."</div></div>
<div class="par"><div class="verse" verse="27"><div class="verse-label">27</div>Un pēc tam Viņš izgāja un ieraudzīja muitnieku, vārdā Levijs, pie muitas sēžam un uz to sacīja: "Nāc Man līdzi."</div></div>
<div class="par"><div class="verse" verse="28"><div class="verse-label">28</div>Un, visu atstājis, tas cēlās un sekoja Viņam.</div></div>
<div class="par"><div class="verse" verse="29"><div class="verse-label">29</div>Un Levijs taisīja Viņam lielu mielastu savā namā, un tur bija liels pulks muitnieku un citu, kas kopā ar viņiem sēdēja pie galda.</div></div>
<div class="par"><div class="verse" verse="30"><div class="verse-label">30</div>Un rakstu mācītāji un farizeji kurnēja pret Viņa mācekļiem un sacīja: "Kāpēc jūs ēdat un dzerat ar muitniekiem un grēciniekiem?"</div></div>
<div class="par"><div class="verse" verse="31"><div class="verse-label">31</div>Un Jēzus atbildēja un tiem sacīja: "Veseliem ārsta nevajag, bet slimiem.</div></div>
<div class="par"><div class="verse" verse="32"><div class="verse-label">32</div>Nevis taisnus esmu nācis aicināt uz atgriešanos no grēkiem, bet grēciniekus."</div></div>
<div class="par"><div class="verse" verse="33"><div class="verse-label">33</div>Bet tie Viņam sacīja: "Jāņa mācekļi bieži gavē un Dievu lūdz, tāpat arī farizeju mācekļi, bet Tavējie ēd un dzer."</div></div>
<div class="par"><div class="verse" verse="34"><div class="verse-label">34</div>Bet Jēzus tiem sacīja: "Kāzu ļaudis jūs nevarat piespiest gavēt, kamēr līgavainis ir pie viņiem.</div></div>
<div class="par"><div class="verse" verse="35"><div class="verse-label">35</div>Bet nāks dienas, kad līgavainis tiem būs atņemts, tanīs dienās tie gavēs."</div></div>
<div class="par"><div class="verse" verse="36"><div class="verse-label">36</div>Un Viņš stāstīja tiem arī līdzību: "Neviens nenoplēš ielāpu no jauna apģērba, lai to uzšūtu uz vecu apģērbu, citādi viņš tikai sagraizīs jauno, un ielāps no jaunā nepiestāvēs vecajam.</div></div>
<div class="par"><div class="verse" verse="37"><div class="verse-label">37</div>Un neviens nelej jaunu vīnu vecos ādas traukos, citādi jaunais vīns pārplēsīs traukus un pats izlīs, un trauki ies bojā;</div></div>
<div class="par"><div class="verse" verse="38"><div class="verse-label">38</div>bet jaunais vīns lejams jaunos traukos.</div></div>
<div class="par"><div class="verse" verse="39"><div class="verse-label">39</div>Un neviens, kas dzēris veco, tūliņ negribēs jaunā, jo viņš sacīs: vecais ir labāks."</div></div>
    </body>
</html>
