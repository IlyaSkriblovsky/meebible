
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika, kad Dāvids bija atgriezies savā namā, tad Dāvids sacīja pravietim Nātānam: "Redzi, es dzīvoju ciedru namā, bet Tā Kunga derības šķirsts mīt zem telts drānām."</div></div>
<div class="par"><div class="verse" verse="2"><div class="verse-label">2</div>Tad Nātāns atbildēja Dāvidam: "Dari itin visu, kas vien ir tavā sirdsprātā, jo Dievs ir ar tevi!"</div></div>
<div class="par"><div class="verse" verse="3"><div class="verse-label">3</div>Bet tanī pašā naktī notika, ka Dieva vārds atklājās Nātānam, sacīdams:</div></div>
<div class="par"><div class="verse" verse="4"><div class="verse-label">4</div>"Noej un saki Manam kalpam Dāvidam: tā saka Tas Kungs: tu nedrīksti Man celt dzīvojamo namu!</div></div>
<div class="par"><div class="verse" verse="5"><div class="verse-label">5</div>Jo Es neesmu dzīvojis nevienā namā, sākot no tās dienas, kopš Es Israēla tautu esmu izvedis laukā no Ēģiptes, līdz šai dienai, bet Es esmu gājis no telts uz telti un no mājokļa uz mājokli.</div></div>
<div class="par"><div class="verse" verse="6"><div class="verse-label">6</div>Un vai Es esmu visu to laiku, kamēr Es esmu staigājis ar visu Israēlu, runājis vārdu uz kādu no Israēla soģiem, kam Es esmu pavēlējis ganīt Savu tautu, sacīdams: kādēļ jūs Man neesat uzcēluši ciedru namu?</div></div>
<div class="par"><div class="verse" verse="7"><div class="verse-label">7</div>Tāpēc tev tagad ir tā jāsaka Manam kalpam Dāvidam: tā saka Tas Kungs Cebaots: Es esmu tevi ņēmis no ganībām, prom no avīm, lai tu kļūtu par vadoni Manai Israēla tautai.</div></div>
<div class="par"><div class="verse" verse="8"><div class="verse-label">8</div>Un Es esmu bijis ar tevi itin visur, kur vien tu esi gājis, un Es esmu izdeldējis visus tavus ienaidniekus tavā priekšā, un Es esmu tev darījis vārdu, kāds ir šīs zemes varenajiem.</div></div>
<div class="par"><div class="verse" verse="9"><div class="verse-label">9</div>Un Es gribu ierādīt Savai tautai Israēlam vietu, un Es to tur dēstīšu, lai tā savā vietā dzīvotu un turpmāk vairs netiktu satraukta un lai varmākas to vairs tā neizposta, kā tas bija iesākumā</div></div>
<div class="par"><div class="verse" verse="10"><div class="verse-label">10</div>un vēl tai laikā, kad Es iecēlu soģus pār Savu Israēla tautu; Es gribu pazemot visus tavus ienaidniekus, un Es tev daru zināmu, ka Tas Kungs tev cels namu.</div></div>
<div class="par"><div class="verse" verse="11"><div class="verse-label">11</div>Un notiks, kad tavu dienu skaits būs piepildījies un tev būs jāiet pie saviem tēviem, tad Es celšu kādu no taviem pēcnācējiem pēc tevis, kas būs no taviem dēliem, tam Es nostiprināšu viņa ķēniņa valsts varu.</div></div>
<div class="par"><div class="verse" verse="12"><div class="verse-label">12</div>Tas Man uzcels namu, un Es viņa troni nostiprināšu uz mūžīgiem laikiem.</div></div>
<div class="par"><div class="verse" verse="13"><div class="verse-label">13</div>Un Es tam būšu par tēvu, bet viņš Man būs par dēlu, un Savu žēlastību Es neatraušu no viņa, kā Es to gan esmu atrāvis no tava priekšgājēja.</div></div>
<div class="par"><div class="verse" verse="14"><div class="verse-label">14</div>Bet Es viņu ielikšu Savā namā un Savā ķēniņa valstībā uz mūžīgiem laikiem, un viņa tronis pastāvēs mūžīgi!"</div></div>
<div class="par"><div class="verse" verse="15"><div class="verse-label">15</div>Kā visi šie vārdi un visas šīs parādības mācīja, tā Nātāns to pateica Dāvidam.</div></div>
<div class="par"><div class="verse" verse="16"><div class="verse-label">16</div>Un ķēniņš Dāvids nāca un palika Tā Kunga priekšā, un sacīja: "Kas gan es esmu, Kungs, mans Dievs, un kas ir mans nams, ka Tu esi mani līdz šejienei vadījis?</div></div>
<div class="par"><div class="verse" verse="17"><div class="verse-label">17</div>Un tas vēl ir licies Tavās acīs pārāk maz, ak, Dievs, bet Tu vēl par Sava kalpa namu esi runājis par tāliem nākošiem laikiem, un Tu esi mani uzlūkojis kā no cilvēku kārtas un augsti cēlis, ak, Kungs, mans Dievs!</div></div>
<div class="par"><div class="verse" verse="18"><div class="verse-label">18</div>Un ko vēl Dāvids spētu Tev pateikt par godu, kāds Tavam kalpam piešķirts? Bet Tu jau pats pazīsti Savu kalpu!</div></div>
<div class="par"><div class="verse" verse="19"><div class="verse-label">19</div>Ak, Kungs, Sava kalpa labad un pēc Tava paša sirds nodoma Tu esi visas šīs lielās lietas darījis, lai visas šīs varenās lietas kļūtu zināmas.</div></div>
<div class="par"><div class="verse" verse="20"><div class="verse-label">20</div>Kungs, nav neviena, kas ir tāds kā Tu, un nav neviena cita dieva kā vien Tu, pēc visa, ko mēs savām ausīm esam dzirdējuši.</div></div>
<div class="par"><div class="verse" verse="21"><div class="verse-label">21</div>Un kur gan ir kāda cita tauta virs zemes, kas līdzinātos Tavai Israēla tautai, kuru Dievs pats Sev ir devis, lai to izglābtu Sev par īpašu tautu un lai Sev celtu lielu un bijājamu Vārdu ar lieliem un brīnišķīgiem darbiem, izdzīdams citas tautas Savas tautas acu priekšā, ko Tu pats esi izglābis no Ēģiptes.</div></div>
<div class="par"><div class="verse" verse="22"><div class="verse-label">22</div>Un Tu esi Savu tautu Israēlu iecēlis Sev par tautu uz mūžīgiem laikiem, un Tu, Kungs, esi kļuvis viņu Dievs.</div></div>
<div class="par"><div class="verse" verse="23"><div class="verse-label">23</div>Un tagad, Kungs, tas vārds, ko Tu esi sacījis Savam kalpam un viņa namam, lai tiek nostiprināts uz mūžīgiem laikiem, un dari, kā Tu esi sacījis!</div></div>
<div class="par"><div class="verse" verse="24"><div class="verse-label">24</div>Un Tavs Vārds būs nostiprināts un būs paaugstināts mūžīgi; un sacīs: Tas Kungs Cebaots, Israēla Dievs, ir Dievs pār Israēlu un Israēla labā, - un Tava kalpa Dāvida nams pastāvēs stiprs Tavā priekšā!</div></div>
<div class="par"><div class="verse" verse="25"><div class="verse-label">25</div>Jo Tu, mans Dievs, esi atklājis Savam kalpam, ka Tu viņam gribi celt namu, un tādēļ Tavs kalps ir iedrošinājies lūgt Tava vaiga priekšā.</div></div>
<div class="par"><div class="verse" verse="26"><div class="verse-label">26</div>Un tagad, Kungs, Tu esi Dievs, un Tu esi runājis uz Savu kalpu par šīm labajām lietām,</div></div>
<div class="par"><div class="verse" verse="27"><div class="verse-label">27</div>un lai Tev labpatiktu svētīt Sava kalpa namu, ka tas pastāvētu mūžīgi Tavā priekšā, jo, ko Tu, Kungs, esi svētījis, tas ir svētīts mūžīgi!"</div></div>
    </body>
</html>
