
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Klausaities jūs, kas no Jēkaba nama, kas saucas Israēla vārdā un kas cēlušies no Jūdas dzimuma, kas zvēr pie Tā Kunga Vārda un piesauc Israēla Dievu, bet ne patiesībā un taisnībā,</div></div>
<div class="par"><div class="verse" verse="2"><div class="verse-label">2</div>jo tie saucas pēc svētās pilsētas un paļaujas uz Israēla Dievu, kura vārds ir Tas Kungs Cebaots.</div></div>
<div class="par"><div class="verse" verse="3"><div class="verse-label">3</div>"Tās agrākās lietas Es jau sen biju zināmas darījis, tās ir nākušas no Manas mutes, Es tās esmu pasludinājis un piepeši tās arī izpildīju, tā ka tās ir notikušas.</div></div>
<div class="par"><div class="verse" verse="4"><div class="verse-label">4</div>Jo Es zināju, ka tu esi stūrgalvīgs, pretestīgs, tavs pakausis kā no dzelzs un tava piere kā no vara,</div></div>
<div class="par"><div class="verse" verse="5"><div class="verse-label">5</div>tādēļ Es tev jau sen pasludināju un liku to tev uzklausīt, pirms tas notiek, lai tu nesacītu: mans dieva tēls to darīja, mans elka tēls un mans dieveklis to pavēlēja.</div></div>
<div class="par"><div class="verse" verse="6"><div class="verse-label">6</div>Tagad tu to dzirdēji. Apdomā to visu! Un jūs - jūs negribat to apliecināt? Bet no šī brīža Es tev pasludinu ko jaunu, noslēpumainu, ko tu vēl nezināji.</div></div>
<div class="par"><div class="verse" verse="7"><div class="verse-label">7</div>Tikai tagad tas notiek un ne agrāk, un priekš šās dienas tu neko nebiji par to dzirdējis, lai tu nevarētu sacīt: es to jau zināju!</div></div>
<div class="par"><div class="verse" verse="8"><div class="verse-label">8</div>Nē, tu to nebiji ne dzirdējis, ne zinājis, tava auss nebija tam atvērta; Es zinu, ka tu esi neuzticams un ka tevi sauc par atkritēju jau no mātes miesām.</div></div>
<div class="par"><div class="verse" verse="9"><div class="verse-label">9</div>Sava Vārda dēļ Es pavilcināju Savas dusmas, un Sava goda dēļ Es izturos saudzīgi tev par labu, lai tevi neiznīcinātu.</div></div>
<div class="par"><div class="verse" verse="10"><div class="verse-label">10</div>Redzi, Es tevi šķīstīju, bet neatradu tevi līdzīgu sudrabam; Es tevi pārbaudīju ciešanu kausējamā krāsnī.</div></div>
<div class="par"><div class="verse" verse="11"><div class="verse-label">11</div>Manis dēļ, jā, Manis dēļ Es to daru, lai Mans Vārds netop zaimots! Savu godu Es citam nedošu!</div></div>
<div class="par"><div class="verse" verse="12"><div class="verse-label">12</div>Uzklausi Mani, Jēkab, un, tu Israēl, kuru Es izredzēju! Es esmu tas pats, Es esmu pirmais un arī pēdējais.</div></div>
<div class="par"><div class="verse" verse="13"><div class="verse-label">13</div>Mana roka lika zemei pamatus, un Mana labā roka izplēta debesis. Kad Es tām ko nosaku, tad tās visas ir Manā rīcībā.</div></div>
<div class="par"><div class="verse" verse="14"><div class="verse-label">14</div>Sapulcējieties visi un uzklausait! Kas no viņiem to paredzēja? Tas, ko Tas Kungs mīl, izpildīs Viņa prātu pret Bābeli, un Viņa elkonis darbosies arī pret kaldejiem.</div></div>
<div class="par"><div class="verse" verse="15"><div class="verse-label">15</div>Es - Es to pasludināju, Es arī aicināju viņu; Es pavēlēju viņam nākt, un viņa ceļš tam labi izdosies.</div></div>
<div class="par"><div class="verse" verse="16"><div class="verse-label">16</div>Nāciet šurp pie Manis un uzklausait Mani! Es to nerunāju no iesākuma slepenībā. Nē, kopš tā laika, kad tas sācies, Es biju tur klāt." Bet tagad Dievs Tas Kungs sūta mani un Savu Garu.</div></div>
<div class="par"><div class="verse" verse="17"><div class="verse-label">17</div>Tā saka Tas Kungs, tavs Pestītājs, Israēla Svētais: "Es, Tas Kungs, tavs Dievs, mācu tev to, kas tev par svētību, un vedu tevi pa to ceļu, pa kuru tev jāstaigā.</div></div>
<div class="par"><div class="verse" verse="18"><div class="verse-label">18</div>Kaut jel tu ievērotu Manus baušļus! Tad tava labklājība būtu kā straume un tava taisnība kā jūras viļņi!</div></div>
<div class="par"><div class="verse" verse="19"><div class="verse-label">19</div>Tad tavs dzimums būtu pēc daudzuma kā smiltis un tavi miesas augļi kā smilšu graudi, un viņu vārds neizzustu un netiktu iznīcināts Mana vaiga priekšā."</div></div>
<div class="par"><div class="verse" verse="20"><div class="verse-label">20</div>Izeita ārā un projām no Bābeles! Bēdziet no kaldeju zemes! Ar priecīgu balsi pasludiniet to un dariet zināmu! Lai šī vēsts aiziet līdz zemes galiem! Sludiniet: Tas Kungs ir izglābis Savu kalpu Jēkabu!</div></div>
<div class="par"><div class="verse" verse="21"><div class="verse-label">21</div>Tie nebija izslāpuši, kad Viņš tos vadīja pa tuksnesi. Ūdenim Viņš viņiem lika plūst no klintīm, Viņš pāršķēla klinti, un iztecēja ūdens.</div></div>
<div class="par"><div class="verse" verse="22"><div class="verse-label">22</div>"Bezdievjiem turpretī nav miera!" saka Tas Kungs.</div></div>
    </body>
</html>
