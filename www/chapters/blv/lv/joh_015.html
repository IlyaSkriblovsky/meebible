
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>"ES ESMU īstais vīnakoks, un Mans Tēvs ir dārza kopējs.</div></div>
<div class="par"><div class="verse" verse="2"><div class="verse-label">2</div>Ikvienu zaru pie Manis, kas nenes augļus, Viņš noņem, un ikvienu, kas nes augļus, iztīra, lai tas jo vairāk augļu nestu.</div></div>
<div class="par"><div class="verse" verse="3"><div class="verse-label">3</div>Jūs jau esat tīri to vārdu dēļ, ko Es uz jums esmu runājis.</div></div>
<div class="par"><div class="verse" verse="4"><div class="verse-label">4</div>Palieciet Manī un Es - jūsos. Kā zars nevar nest augļus no sevis, ja tas nepaliek pie vīnakoka, tāpat arī jūs, ja nepaliekat Manī.</div></div>
<div class="par"><div class="verse" verse="5"><div class="verse-label">5</div>ES ESMU vīnakoks, jūs tie zari. Kas Manī paliek un Es viņā, tas nes daudz augļu, jo bez Manis jūs nenieka nespējat darīt.</div></div>
<div class="par"><div class="verse" verse="6"><div class="verse-label">6</div>Ja kas nepaliek Manī, tas kā zars izmetams ārā un sakalst; tos savāc un iemet ugunī, un tie sadeg.</div></div>
<div class="par"><div class="verse" verse="7"><div class="verse-label">7</div>Ja jūs paliekat Manī un Mani vārdi paliek jūsos, jūs varēsit lūgt, ko gribat, tas jums notiks.</div></div>
<div class="par"><div class="verse" verse="8"><div class="verse-label">8</div>Ar to Mans Tēvs ir godā celts, ka jūs nesat daudz augļu un topat par Maniem mācekļiem.</div></div>
<div class="par"><div class="verse" verse="9"><div class="verse-label">9</div>Kā Tēvs Mani ir mīlējis, tā Es jūs esmu mīlējis: palieciet Manā mīlestībā!</div></div>
<div class="par"><div class="verse" verse="10"><div class="verse-label">10</div>Ja jūs turēsit Manus baušļus, jūs paliksit Manā mīlestībā, itin kā Es esmu turējis Sava Tēva baušļus un palieku Viņa mīlestībā.</div></div>
<div class="par"><div class="verse" verse="11"><div class="verse-label">11</div>To Es uz jums esmu runājis, lai Mans prieks mājotu jūsos un jūsu prieks būtu pilnīgs.</div></div>
<div class="par"><div class="verse" verse="12"><div class="verse-label">12</div>Tas ir Mans bauslis, lai jūs cits citu mīlat, kā Es jūs esmu mīlējis.</div></div>
<div class="par"><div class="verse" verse="13"><div class="verse-label">13</div>Nevienam nav lielākas mīlestības kā šī, ja kāds savu dzīvību nodod par saviem draugiem.</div></div>
<div class="par"><div class="verse" verse="14"><div class="verse-label">14</div>Jūs esat Mani draugi, ja jūs darāt, ko Es jums pavēlu.</div></div>
<div class="par"><div class="verse" verse="15"><div class="verse-label">15</div>Es jūs vairs nesaucu par kalpiem, jo kalps nesaprot, ko viņa kungs dara; bet Es jūs esmu saucis par draugiem, tāpēc ka visu, ko Es esmu dzirdējis no Sava Tēva, Es jums esmu darījis zināmu.</div></div>
<div class="par"><div class="verse" verse="16"><div class="verse-label">16</div>Ne jūs Mani esat izredzējuši, bet Es jūs esmu izredzējis un jūs nolicis, ka jūs ejat un nesat augļus un jūsu augļi paliek, jo visu, ko jūs Tēvam lūgsit Manā Vārdā, Viņš jums dos.</div></div>
<div class="par"><div class="verse" verse="17"><div class="verse-label">17</div>Tā ir Mana pavēle, lai jūs mīlētu cits citu.</div></div>
<div class="par"><div class="verse" verse="18"><div class="verse-label">18</div>Kad pasaule jūs ienīst, ziniet, viņa Mani papriekš ir ienīdusi.</div></div>
<div class="par"><div class="verse" verse="19"><div class="verse-label">19</div>Ja jūs būtu no pasaules, pasaule mīlētu tos, kas viņai pieder. Bet, tā kā jūs neesat no pasaules, bet Es jūs esmu izredzējis no pasaules, tad pasaule jūs ienīst.</div></div>
<div class="par"><div class="verse" verse="20"><div class="verse-label">20</div>Atcerieties Manus vārdus, ko Es jums sacīju: kalps nav lielāks par savu kungu. Ja viņi Mani vajājuši, viņi vajās arī jūs. Ja viņi Manus vārdus ir turējuši, viņi turēs arī jūsējos.</div></div>
<div class="par"><div class="verse" verse="21"><div class="verse-label">21</div>Bet to visu viņi jums darīs Mana Vārda dēļ, tāpēc ka viņi nepazīst To, kas Mani sūtījis.</div></div>
<div class="par"><div class="verse" verse="22"><div class="verse-label">22</div>Ja Es nebūtu nācis un viņiem to teicis, viņiem nebūtu grēka. Bet tagad viņiem nav ar ko aizbildināt savu grēku.</div></div>
<div class="par"><div class="verse" verse="23"><div class="verse-label">23</div>Kas Mani ienīst, ienīst arī Manu Tēvu.</div></div>
<div class="par"><div class="verse" verse="24"><div class="verse-label">24</div>Ja Es viņu starpā nebūtu darījis darbus, kādus neviens cits nav darījis, tiem nebūtu grēka; bet tagad viņi tos ir redzējuši un tomēr ienīst gan Mani, gan Manu Tēvu.</div></div>
<div class="par"><div class="verse" verse="25"><div class="verse-label">25</div>Bet jāpiepildās vārdiem, kas rakstīti viņu bauslībā: tie Mani velti ienīduši!</div></div>
<div class="par"><div class="verse" verse="26"><div class="verse-label">26</div>Kad nu nāks Aizstāvis, ko Es jums sūtīšu no Tēva, Patiesības Gars, kas iziet no Tēva, Tas dos liecību par Mani.</div></div>
<div class="par"><div class="verse" verse="27"><div class="verse-label">27</div>Bet arī jūs dosit liecību, jo jūs no paša sākuma esat pie Manis.</div></div>
    </body>
</html>
