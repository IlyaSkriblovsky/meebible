
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Zars riesīsies no Isaja celma, un atvase no viņa saknēm nesīs augļus.</div></div>
<div class="par"><div class="verse" verse="2"><div class="verse-label">2</div>Un pār to klāsies un to sargās Tā Kunga Gars, gudrības un saprāta gars, padoma un spēka gars, atziņas un Tā Kunga bijības gars.</div></div>
<div class="par"><div class="verse" verse="3"><div class="verse-label">3</div>Bijība Tā Kunga priekšā būs viņam salda smarža, un viņš netiesās pēc tā, ko viņa acis redz, un nespriedīs pēc tā, ko viņa ausis dzird,</div></div>
<div class="par"><div class="verse" verse="4"><div class="verse-label">4</div>bet viņš tiesās nabagus pēc taisnības un cietējiem virs zemes spriedīs goda pilnu tiesu un pēc patiesības. Bet varmācīgos viņš sitīs ar savas mutes zizli un bezdievjus nokaus ar savu lūpu dvašu.</div></div>
<div class="par"><div class="verse" verse="5"><div class="verse-label">5</div>Taisnība būs viņa gurnu josta un uzticība viņa lielu aptinamā aukla.</div></div>
<div class="par"><div class="verse" verse="6"><div class="verse-label">6</div>Tad vilks mājos pie jēra un pantera apgulsies pie kazlēna; teļš un jauns lauva, un trekni lopi būs kopā, un mazs zēns tos ganīs.</div></div>
<div class="par"><div class="verse" verse="7"><div class="verse-label">7</div>Govs un lāču māte ganīsies kopā, un viņu bērni gulēs kopā, un lauva ēdīs salmus kā vērsis.</div></div>
<div class="par"><div class="verse" verse="8"><div class="verse-label">8</div>Zīdainis bērns rotaļāsies pie odzes alas, un nupat no krūts atšķirts bērns izstieps savu roku pēc odzes spīdošām acīm.</div></div>
<div class="par"><div class="verse" verse="9"><div class="verse-label">9</div>Ļauna neviens vairs nedarīs un negrēkos visā Manā svētajā kalnā, jo zeme būs Tā Kunga atziņu pilna kā jūras dziļumi, kas līdz pašam dibenam ūdens strāvu pilni.</div></div>
<div class="par"><div class="verse" verse="10"><div class="verse-label">10</div>Un notiks tanī dienā: tautas meklēs Isaja saknes atvasi, kas viņām ir par karogu, un tās mājvieta būs pilna godības.</div></div>
<div class="par"><div class="verse" verse="11"><div class="verse-label">11</div>Un notiks tanī dienā: Tas Kungs izstieps vēlreiz Savu roku, lai salasītu un izglābtu Savas tautas atlikumu no Asīrijas un Lejas-Ēģiptes, no Augš-Ēģiptes un Etiopijas, no Persijas, no Babilonijas, no Hamatas, Ēlāma, no Sineāra un no jūras salām.</div></div>
<div class="par"><div class="verse" verse="12"><div class="verse-label">12</div>Un Viņš pacels karogu tautām un salasīs izklīdinātos israēliešus un izkaisītos jūdus no visiem četriem zemes stūriem.</div></div>
<div class="par"><div class="verse" verse="13"><div class="verse-label">13</div>Tad mitēsies Efraima skaudība, un izbeigsies arī naids pret Efraimu; Jūdas naidnieki tiks iznīcināti, lai Efraims neapskaustu Jūdu, nedz arī naidotos ar viņu un Jūda nespaidītu Efraimu savā naidā un skaudībā.</div></div>
<div class="par"><div class="verse" verse="14"><div class="verse-label">14</div>Viņi ies uz vakara pusi un uzsēdīsies uz kakla filistiešiem, viņi kopā plicinās iedzīvotājus, kas pret austrumiem, viņi iegūs savā varā Edomu un Moābu; amonieši viņiem būs paklausīgi.</div></div>
<div class="par"><div class="verse" verse="15"><div class="verse-label">15</div>Un Tas Kungs iznīcinās Ēģiptes jūras mēli un pacels Savu roku Savā dusmu karstumā pret dižupi Eifratu un to saskaldīs septiņās upītēs, tā ka varēs ar kurpēm tām pāri pāriet.</div></div>
<div class="par"><div class="verse" verse="16"><div class="verse-label">16</div>Tā radīsies izeja Viņa tautas atlikumam, kas palicis pāri no Asīrijas, kā tā radās Israēlam, kad tas izgāja no Ēģiptes zemes.</div></div>
    </body>
</html>
