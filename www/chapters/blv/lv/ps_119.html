
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Svētīgi tie, kas ir nenoziedzīgi savos ceļos, kas staigā pēc Tā Kunga baušļiem!</div></div>
<div class="par"><div class="verse" verse="2"><div class="verse-label">2</div>Svētīgi tie, kas sargā Viņa liecības, kas Viņu meklē no visas sirds,</div></div>
<div class="par"><div class="verse" verse="3"><div class="verse-label">3</div>kas nedara netaisnību, bet staigā Viņa ceļos!</div></div>
<div class="par"><div class="verse" verse="4"><div class="verse-label">4</div>Tu pats pavēlēji stipri sargāt Tavus likumus un tiem rūpīgi sekot.</div></div>
<div class="par"><div class="verse" verse="5"><div class="verse-label">5</div>Kaut es uz to vien tiektos, lai sargātu un pildītu Tavus likumus!</div></div>
<div class="par"><div class="verse" verse="6"><div class="verse-label">6</div>Kad es turēšu visus Tavus baušļus sev acu priekšā, es nekad nepalikšu kaunā.</div></div>
<div class="par"><div class="verse" verse="7"><div class="verse-label">7</div>Es Tev pateicos ar skaidru sirdi, kad es mācos Tavas taisnības tiesas.</div></div>
<div class="par"><div class="verse" verse="8"><div class="verse-label">8</div>Es turēšu Tavus likumus, neatstāj mani pavisam!</div></div>
<div class="par"><div class="verse" verse="9"><div class="verse-label">9</div>Kā jauneklis uzturēs savu ceļu šķīstu? Kad turēsies pie Taviem vārdiem.</div></div>
<div class="par"><div class="verse" verse="10"><div class="verse-label">10</div>Es Tevi meklēju no visas sirds. Neļauj man aizmaldīties projām no Taviem baušļiem.</div></div>
<div class="par"><div class="verse" verse="11"><div class="verse-label">11</div>Es turu Tavus vārdus savā sirdī, lai negrēkotu pret Tevi.</div></div>
<div class="par"><div class="verse" verse="12"><div class="verse-label">12</div>Slavēts esi Tu, ak, Kungs! Māci man Tavus likumus.</div></div>
<div class="par"><div class="verse" verse="13"><div class="verse-label">13</div>Ar savām lūpām es varu noskaitīt visus Tavas mutes baušļus.</div></div>
<div class="par"><div class="verse" verse="14"><div class="verse-label">14</div>Es priecājos par Tavu liecību rādīto ceļu kā par dārgu mantu.</div></div>
<div class="par"><div class="verse" verse="15"><div class="verse-label">15</div>Es pārdomāju Tavas pavēles un vēroju Tavus ceļus.</div></div>
<div class="par"><div class="verse" verse="16"><div class="verse-label">16</div>Par Taviem likumiem man ir prieks, es neaizmirsīšu Tavu vārdu.</div></div>
<div class="par"><div class="verse" verse="17"><div class="verse-label">17</div>Dari labu Savam kalpam, lai es palieku dzīvs, tad es sekošu Tavam vārdam!</div></div>
<div class="par"><div class="verse" verse="18"><div class="verse-label">18</div>Atdari man acis, lai es skaidri saredzu Tavas bauslības brīnuma darbus!</div></div>
<div class="par"><div class="verse" verse="19"><div class="verse-label">19</div>Es esmu svešinieks virs zemes, neapslēp man Tavus baušļus!</div></div>
<div class="par"><div class="verse" verse="20"><div class="verse-label">20</div>Mana dvēsele nomokās ilgās pēc Taviem likumiem vienumēr.</div></div>
<div class="par"><div class="verse" verse="21"><div class="verse-label">21</div>Tu norāji lepnos un pārgalvīgos; nolādēti ir, kas aizmaldās projām no Taviem baušļiem!</div></div>
<div class="par"><div class="verse" verse="22"><div class="verse-label">22</div>Novērs no manis negodu un kaunu, jo es turu Tavas liecības.</div></div>
<div class="par"><div class="verse" verse="23"><div class="verse-label">23</div>Lai gan lieli kungi sēd un sarunājas pret mani, Tavs kalps pārdomā Tavus likumus.</div></div>
<div class="par"><div class="verse" verse="24"><div class="verse-label">24</div>Tavas liecības ir mans prieks un manas padoma devējas.</div></div>
<div class="par"><div class="verse" verse="25"><div class="verse-label">25</div>Mana dvēsele līp pie pīšļiem, atspirdzini mani pēc Tava vārda!</div></div>
<div class="par"><div class="verse" verse="26"><div class="verse-label">26</div>Es Tev atklāju savus ceļus, un Tu mani paklausi. Māci man Tavus likumus!</div></div>
<div class="par"><div class="verse" verse="27"><div class="verse-label">27</div>Liec man saprast Tavu likumu noteiktos ceļus, tad es pārdomāšu Tavus brīnumus!</div></div>
<div class="par"><div class="verse" verse="28"><div class="verse-label">28</div>Mana dvēsele skumst asarās, stiprini mani ar Savu vārdu!</div></div>
<div class="par"><div class="verse" verse="29"><div class="verse-label">29</div>Pasargi mani no melu ceļiem, bet dāvini man Savus baušļus!</div></div>
<div class="par"><div class="verse" verse="30"><div class="verse-label">30</div>Es izredzēju sev patiesības ceļu, es turu sev acu priekšā Tavus rīkojumus.</div></div>
<div class="par"><div class="verse" verse="31"><div class="verse-label">31</div>Es turos pie Tavām liecībām, Kungs, nepamet mani kaunā!</div></div>
<div class="par"><div class="verse" verse="32"><div class="verse-label">32</div>Es tecēšu Tavas bauslības ceļu, jo Tu apgaismo manu sirdi.</div></div>
<div class="par"><div class="verse" verse="33"><div class="verse-label">33</div>Māci man, Kungs, Tavu likumu ceļus, un es staigāšu pa tiem līdz galam.</div></div>
<div class="par"><div class="verse" verse="34"><div class="verse-label">34</div>Apgaismo mani, ka es sargu Tavus baušļus un tos pildu no visas sirds!</div></div>
<div class="par"><div class="verse" verse="35"><div class="verse-label">35</div>Vadi mani pa Tavas bauslības ceļiem, jo tā ir mans prieks!</div></div>
<div class="par"><div class="verse" verse="36"><div class="verse-label">36</div>Piegriez manu sirdi Tavām liecībām, bet ne mantas kārei!</div></div>
<div class="par"><div class="verse" verse="37"><div class="verse-label">37</div>Nogriez manas acis no nīcīgā, piešķir man jaunus spēkus Tavos ceļos!</div></div>
<div class="par"><div class="verse" verse="38"><div class="verse-label">38</div>Liec, lai Tavs kalps Tavu bausli stingri atzīst par Tavu vārdu, ka viņš tiešām Tevi bīstas!</div></div>
<div class="par"><div class="verse" verse="39"><div class="verse-label">39</div>Pasargi mani no kauna, no kā es visai bīstos, jo Tavas tiesas ir taisnas!</div></div>
<div class="par"><div class="verse" verse="40"><div class="verse-label">40</div>Raugi, es ilgojos pēc Tavām pavēlēm, stiprini manu dzīvi ar Tavu taisnību!</div></div>
<div class="par"><div class="verse" verse="41"><div class="verse-label">41</div>Ak, Kungs, lai man notiek Tava žēlastība, Tava palīdzība pēc Tava vārda,</div></div>
<div class="par"><div class="verse" verse="42"><div class="verse-label">42</div>ka es varu atbildēt savam nopēlējam, jo es paļaujos uz Tavu vārdu,</div></div>
<div class="par"><div class="verse" verse="43"><div class="verse-label">43</div>un neatrauj pavisam manai mutei patiesības vārdu, jo es gaidu uz Tavām tiesām!</div></div>
<div class="par"><div class="verse" verse="44"><div class="verse-label">44</div>Es turēšu Tavus baušļus vienumēr, mūžīgi mūžam;</div></div>
<div class="par"><div class="verse" verse="45"><div class="verse-label">45</div>tā es staigāšu brīvi, jo es rūpējos par Tavām pavēlēm.</div></div>
<div class="par"><div class="verse" verse="46"><div class="verse-label">46</div>Es runāšu par Tavām liecībām ķēniņu priekšā un nepalikšu kaunā,</div></div>
<div class="par"><div class="verse" verse="47"><div class="verse-label">47</div>jo es priecājos par Taviem baušļiem, tie man ir mīļi.</div></div>
<div class="par"><div class="verse" verse="48"><div class="verse-label">48</div>Es izstiepju savas rokas pēc Taviem baušļiem, ko es mīlu, un pārdomāju Tavus likumus.</div></div>
<div class="par"><div class="verse" verse="49"><div class="verse-label">49</div>Piemini vārdu, ko Tu esi teicis Savam kalpam un uz ko Tu man ļāvi cerēt!</div></div>
<div class="par"><div class="verse" verse="50"><div class="verse-label">50</div>Tā ir mana ieprieca manās bēdās, jo Tavs vārds mani atspirdzina.</div></div>
<div class="par"><div class="verse" verse="51"><div class="verse-label">51</div>Pārgalvji pārlieku mani apsmej, tomēr es neatkāpjos no Taviem baušļiem.</div></div>
<div class="par"><div class="verse" verse="52"><div class="verse-label">52</div>Kad es pieminu, Kungs, Tavus likumus no senām dienām, tad tas mani iepriecina.</div></div>
<div class="par"><div class="verse" verse="53"><div class="verse-label">53</div>Pret bezdievjiem mani pārņem sašutums, ka tie atmet Tavus baušļus.</div></div>
<div class="par"><div class="verse" verse="54"><div class="verse-label">54</div>Tavi likumi ir kļuvuši par manām slavas dziesmām manās svešniecības gaitās.</div></div>
<div class="par"><div class="verse" verse="55"><div class="verse-label">55</div>Pat naktī es pieminu, Kungs, Tavu Vārdu un turu Tavus baušļus.</div></div>
<div class="par"><div class="verse" verse="56"><div class="verse-label">56</div>Tā ir man liela manta, ka es turu Tavas pavēles.</div></div>
<div class="par"><div class="verse" verse="57"><div class="verse-label">57</div>Mans uzdevums, Kungs, ir, to es atzīstu, turēt Tavus vārdus.</div></div>
<div class="par"><div class="verse" verse="58"><div class="verse-label">58</div>Es Tevi lūdzu no visas sirds, esi man žēlīgs pēc Sava apsolījuma!</div></div>
<div class="par"><div class="verse" verse="59"><div class="verse-label">59</div>Es esmu pārdomājis savus ceļus un vēršu savus soļus atpakaļ pie Tavām liecībām.</div></div>
<div class="par"><div class="verse" verse="60"><div class="verse-label">60</div>Es steidzos bez kavēšanās pildīt Tavus baušļus.</div></div>
<div class="par"><div class="verse" verse="61"><div class="verse-label">61</div>Bezdievji apmetuši ap mani valgus, tomēr es neaizmirstu Tavus baušļus.</div></div>
<div class="par"><div class="verse" verse="62"><div class="verse-label">62</div>Nakts vidū es ceļos, lai pateiktos Tev par Tavas taisnības tiesām.</div></div>
<div class="par"><div class="verse" verse="63"><div class="verse-label">63</div>Es esmu draugs visiem tiem, kas Tevi bīstas un kas pilda Tavas pavēles.</div></div>
<div class="par"><div class="verse" verse="64"><div class="verse-label">64</div>Zeme ir pilna, Kungs, Tavas žēlastības, māci man Tavus likumus!</div></div>
<div class="par"><div class="verse" verse="65"><div class="verse-label">65</div>Tu, Kungs, esi darījis labu Savam kalpam pēc apsolījuma.</div></div>
<div class="par"><div class="verse" verse="66"><div class="verse-label">66</div>Māci man visu pareizi saprast un atzīt, jo es ticu Taviem baušļiem!</div></div>
<div class="par"><div class="verse" verse="67"><div class="verse-label">67</div>Es maldījos, pirms kļuvu pārbaudīts un pazemots, bet tagad es turu Tavu vārdu.</div></div>
<div class="par"><div class="verse" verse="68"><div class="verse-label">68</div>Tu esi mīlīgs un dari labu; māci man Tavus likumus!</div></div>
<div class="par"><div class="verse" verse="69"><div class="verse-label">69</div>Pārgalvji izdomājuši melus pret mani, bet es pildu Tavas pavēles no visas sirds.</div></div>
<div class="par"><div class="verse" verse="70"><div class="verse-label">70</div>Viņu sirds ir nejūtīga kā taukos ieaugusi, bet es priecājos par Taviem baušļiem.</div></div>
<div class="par"><div class="verse" verse="71"><div class="verse-label">71</div>Tas man bija par labu, ka mani pārbaudīja un pazemoja, lai es mācos Tavus likumus.</div></div>
<div class="par"><div class="verse" verse="72"><div class="verse-label">72</div>Tavas mutes norādījumi man ir labāki nekā veseli tūkstoši sudraba un zelta gabalu.</div></div>
<div class="par"><div class="verse" verse="73"><div class="verse-label">73</div>Tavas rokas mani radīja un veidoja, dod man gudrību, ka es mācos Tavus baušļus!</div></div>
<div class="par"><div class="verse" verse="74"><div class="verse-label">74</div>Kas tevi bīstas, tie redzēs mani un priecāsies, jo es paļaujos uz Tavu vārdu.</div></div>
<div class="par"><div class="verse" verse="75"><div class="verse-label">75</div>Es zinu, Kungs, ka Tavas tiesas ir taisnas, un Tu pārbaudīji un pazemoji mani pēc Savas uzticības.</div></div>
<div class="par"><div class="verse" verse="76"><div class="verse-label">76</div>Tava žēlastība lai mani iepriecina, kā Tu esi solījis Savam kalpam!</div></div>
<div class="par"><div class="verse" verse="77"><div class="verse-label">77</div>Parādi man Savu žēlastību, ka es varu dzīvot, jo Tava bauslība ir mans prieks.</div></div>
<div class="par"><div class="verse" verse="78"><div class="verse-label">78</div>Lepnie lai paliek kaunā, tie man uzbrūk ar meliem, bet es pārdomāju Tavas pavēles.</div></div>
<div class="par"><div class="verse" verse="79"><div class="verse-label">79</div>Lai man piegriežas visi, kas Tevi bīstas un kas pazīst un atzīst Tavas liecības.</div></div>
<div class="par"><div class="verse" verse="80"><div class="verse-label">80</div>Mana sirds lai stipri turas pie Taviem likumiem, ka es nepalieku kaunā.</div></div>
<div class="par"><div class="verse" verse="81"><div class="verse-label">81</div>Mana dvēsele ilgojas pēc Tavas palīdzības, es paļaujos uz Taviem vārdiem.</div></div>
<div class="par"><div class="verse" verse="82"><div class="verse-label">82</div>Manas acis ilgojas pēc Taviem apsolījumiem, tāpēc es nemitīgi jautāju: "Kad Tu mani iepriecināsi?"</div></div>
<div class="par"><div class="verse" verse="83"><div class="verse-label">83</div>Es esmu kļuvis kā ādas vīna trauks dūmos, tomēr es neaizmirstu Tavus likumus.</div></div>
<div class="par"><div class="verse" verse="84"><div class="verse-label">84</div>Cik Tavam kalpam vēl atlicis dienu ko dzīvot? Kad Tu turēsi tiesu pār maniem vajātājiem?</div></div>
<div class="par"><div class="verse" verse="85"><div class="verse-label">85</div>Pārgalvji man rok bedres, tie, kas nerīkojas pēc Taviem likumiem.</div></div>
<div class="par"><div class="verse" verse="86"><div class="verse-label">86</div>Visi Tavi baušļi ir patiesība! Mani vajā ar meliem. Palīdzi man!</div></div>
<div class="par"><div class="verse" verse="87"><div class="verse-label">87</div>Tie mani zemes virsū gandrīz jau iznīcināja, bet es neatstāju Tavas pavēles.</div></div>
<div class="par"><div class="verse" verse="88"><div class="verse-label">88</div>Uzturi mani dzīvu pēc Tavas žēlastības, tad es sekošu Tavas mutes liecībām!</div></div>
<div class="par"><div class="verse" verse="89"><div class="verse-label">89</div>Tavs vārds, Kungs, stāv nelokāmi debesīs uz mūžīgiem laikiem!</div></div>
<div class="par"><div class="verse" verse="90"><div class="verse-label">90</div>Tava patiesība un uzticība paliek uz radu radiem. Tu zemei esi licis pamatus, tā stāv stipri.</div></div>
<div class="par"><div class="verse" verse="91"><div class="verse-label">91</div>Pēc Taviem likumiem debess un zeme stāv vēl šodien, jo visas lietas Tev kalpo.</div></div>
<div class="par"><div class="verse" verse="92"><div class="verse-label">92</div>Ja Tava bauslība nebūtu bijusi mans prieks, es jau sen būtu aizgājis bojā savās bēdās.</div></div>
<div class="par"><div class="verse" verse="93"><div class="verse-label">93</div>Tavas pavēles es neaizmirsīšu nemūžam, jo ar tām Tu mani stiprināji un no jauna atdzīvināji.</div></div>
<div class="par"><div class="verse" verse="94"><div class="verse-label">94</div>Tavs es esmu, palīdzi man, jo es turos pie Taviem noteikumiem!</div></div>
<div class="par"><div class="verse" verse="95"><div class="verse-label">95</div>Bezdievji man uzglūn, lai mani iznīcinātu, bet es raugos uz Tavām liecībām.</div></div>
<div class="par"><div class="verse" verse="96"><div class="verse-label">96</div>Es redzēju, ka pat visām pilnīgām lietām ir gals, bet Tavi baušļi ne ar ko nav ierobežoti.</div></div>
<div class="par"><div class="verse" verse="97"><div class="verse-label">97</div>Cik Tava bauslība man ir mīļa! To es pārdomāju ik dienas.</div></div>
<div class="par"><div class="verse" verse="98"><div class="verse-label">98</div>Gudrāku par maniem ienaidniekiem mani dara Tavi baušļi, jo tie ir vienumēr pie manis.</div></div>
<div class="par"><div class="verse" verse="99"><div class="verse-label">99</div>Es esmu labāk izmācīts nekā visi mani skolotāji, jo es pārdomāju Tavas liecības.</div></div>
<div class="par"><div class="verse" verse="100"><div class="verse-label">100</div>Es esmu gudrāks nekā vecie, jo es turu Tavas pavēles.</div></div>
<div class="par"><div class="verse" verse="101"><div class="verse-label">101</div>Es atturu savu kāju no ikviena ļauna soļa, lai pildītu Tavu vārdu.</div></div>
<div class="par"><div class="verse" verse="102"><div class="verse-label">102</div>Es neatkāpjos no Taviem noteikumiem, jo Tu esi mani mācījis.</div></div>
<div class="par"><div class="verse" verse="103"><div class="verse-label">103</div>Cik saldi ir Tavi vārdi manai mutei, saldāki nekā medus manām lūpām!</div></div>
<div class="par"><div class="verse" verse="104"><div class="verse-label">104</div>No Tavām pavēlēm es mācos, tādēļ es ienīstu visus viltus ceļus.</div></div>
<div class="par"><div class="verse" verse="105"><div class="verse-label">105</div>Tavs vārds ir manu kāju spīdeklis un gaišums uz maniem ceļiem.</div></div>
<div class="par"><div class="verse" verse="106"><div class="verse-label">106</div>Es esmu zvērējis un stingri apņēmies turēt Tavas taisnīgās tiesas.</div></div>
<div class="par"><div class="verse" verse="107"><div class="verse-label">107</div>Es esmu ļoti nospiests, atspirdzini mani, Kungs, pēc Sava apsolījuma!</div></div>
<div class="par"><div class="verse" verse="108"><div class="verse-label">108</div>Lai Tev patīk manas mutes labprātīgie upuri, ak, Kungs, māci man Tavas tiesas!</div></div>
<div class="par"><div class="verse" verse="109"><div class="verse-label">109</div>Mana dvēsele ir vienumēr nāves briesmās, tomēr es neaizmirstu Tavus baušļus.</div></div>
<div class="par"><div class="verse" verse="110"><div class="verse-label">110</div>Bezdievji liek man cilpas, bet es neatkāpjos no Tavām pavēlēm.</div></div>
<div class="par"><div class="verse" verse="111"><div class="verse-label">111</div>Tavas liecības ir mans mūžīgs ieguvums, jo tās ir mans sirdsprieks.</div></div>
<div class="par"><div class="verse" verse="112"><div class="verse-label">112</div>Es noskaņoju savu sirdi vienumēr pildīt Tavus likumus līdz galam.</div></div>
<div class="par"><div class="verse" verse="113"><div class="verse-label">113</div>Es ienīstu divkosīgos, bet es mīlu Tavus baušļus.</div></div>
<div class="par"><div class="verse" verse="114"><div class="verse-label">114</div>Tu esi patvērums un vairogs, es gaidu uz Tavu vārdu.</div></div>
<div class="par"><div class="verse" verse="115"><div class="verse-label">115</div>Atkāpieties no manis, jūs ļauna darītāji, es turēšu sava Dieva baušļus!</div></div>
<div class="par"><div class="verse" verse="116"><div class="verse-label">116</div>Uzturi mani pie dzīvības pēc Tava vārda un neliec man ar manu cerību piedzīvot vilšanos un palikt kaunā!</div></div>
<div class="par"><div class="verse" verse="117"><div class="verse-label">117</div>Stiprini mani, lai es piedzīvotu palīdzību un lai es tad turētos pie Taviem likumiem vienumēr.</div></div>
<div class="par"><div class="verse" verse="118"><div class="verse-label">118</div>Tu atmet visus, kas atkāpjas no Taviem baušļiem, jo viņu viltība ir meli bez jebkāda panākuma.</div></div>
<div class="par"><div class="verse" verse="119"><div class="verse-label">119</div>Tu atstum visus bezdievjus virs zemes kā sārņus, tādēļ es mīlu Tavas liecības.</div></div>
<div class="par"><div class="verse" verse="120"><div class="verse-label">120</div>Es tā bīstos no Tevis, ka šaušalas pāriet pār manām miesām, un man ir bail no Tavu tiesu sodiem.</div></div>
<div class="par"><div class="verse" verse="121"><div class="verse-label">121</div>Es turos arvienu pie patiesības un taisnības, nenodod mani manu apspiedēju rokās.</div></div>
<div class="par"><div class="verse" verse="122"><div class="verse-label">122</div>Iestājies par Savu kalpu viņam par labu, ka lepnie pārgalvji nenodara man pāri un mani nenomāc!</div></div>
<div class="par"><div class="verse" verse="123"><div class="verse-label">123</div>Manas acis ilgojas pēc Tavas palīdzības un pēc Tavas taisnības piepildījuma.</div></div>
<div class="par"><div class="verse" verse="124"><div class="verse-label">124</div>Parādi žēlastību Savam kalpam un māci man Tavus likumus!</div></div>
<div class="par"><div class="verse" verse="125"><div class="verse-label">125</div>Es esmu Tavs kalps, dod man gudrību, ka es saprotu Tavas liecības!</div></div>
<div class="par"><div class="verse" verse="126"><div class="verse-label">126</div>Ir jau laiks, ka Tas Kungs dara savu, jo viņi ir pārkāpuši Tavus baušļus.</div></div>
<div class="par"><div class="verse" verse="127"><div class="verse-label">127</div>Tādēļ es mīlu Tavus baušļus vairāk nekā zeltu, pat vairāk nekā šķīstu zeltu.</div></div>
<div class="par"><div class="verse" verse="128"><div class="verse-label">128</div>Tādēļ es turu visas Tavas pavēles par taisnām, es ienīstu ikvienu viltus ceļu.</div></div>
<div class="par"><div class="verse" verse="129"><div class="verse-label">129</div>Tavas liecības ir brīnišķīgas, tādēļ mana dvēsele turas pie tām.</div></div>
<div class="par"><div class="verse" verse="130"><div class="verse-label">130</div>Kad kļūst izprotami Tavi vārdi, tie apgaismo un dara vientiesīgos gudrus.</div></div>
<div class="par"><div class="verse" verse="131"><div class="verse-label">131</div>Es atdaru savu muti ilgās, jo es slāpstu pēc Taviem baušļiem.</div></div>
<div class="par"><div class="verse" verse="132"><div class="verse-label">132</div>Piegriezies man un esi man žēlīgs, kā Tu dari tiem, kas mīl Tavu Vārdu!</div></div>
<div class="par"><div class="verse" verse="133"><div class="verse-label">133</div>Stiprini manus soļus ar Tavu vārdu, un lai ļaunums nevalda pār mani!</div></div>
<div class="par"><div class="verse" verse="134"><div class="verse-label">134</div>Atsvabini mani no cilvēku spaidiem, tad es pildīšu Tavas pavēles!</div></div>
<div class="par"><div class="verse" verse="135"><div class="verse-label">135</div>Apgaismo Savu vaigu pār Savu kalpu un māci man Tavus likumus!</div></div>
<div class="par"><div class="verse" verse="136"><div class="verse-label">136</div>Asaru upes izplūst no manām acīm, tādēļ ka daudzi netur Tavus baušļus.</div></div>
<div class="par"><div class="verse" verse="137"><div class="verse-label">137</div>Tu, Kungs, esi taisns, un taisnas ir Tavas tiesas.</div></div>
<div class="par"><div class="verse" verse="138"><div class="verse-label">138</div>Taisnībā Tu devi Savas liecības un nelokāmā uzticībā.</div></div>
<div class="par"><div class="verse" verse="139"><div class="verse-label">139</div>Mani beidz nost manas kvēlās dusmas, tādēļ ka mani pretinieki aizmirst Tavus vārdus.</div></div>
<div class="par"><div class="verse" verse="140"><div class="verse-label">140</div>Tavs vārds ir ļoti skaidrs, Tavam kalpam tas ir mīļš.</div></div>
<div class="par"><div class="verse" verse="141"><div class="verse-label">141</div>Es esmu mazs un neievērots, bet Tavas pavēles es neaizmirstu.</div></div>
<div class="par"><div class="verse" verse="142"><div class="verse-label">142</div>Tava taisnība ir mūžīga taisnība, un Tava bauslība ir patiesība.</div></div>
<div class="par"><div class="verse" verse="143"><div class="verse-label">143</div>Kad man uziet bēdas un ciešanas, tad Tavi baušļi ir mans prieks.</div></div>
<div class="par"><div class="verse" verse="144"><div class="verse-label">144</div>Tavu liecību taisnība ir mūžīga; liec man to saprast, tad es varēšu dzīvot!</div></div>
<div class="par"><div class="verse" verse="145"><div class="verse-label">145</div>Es saucu no visas sirds, paklausi mani, ak, Kungs, es turēšu Tavus likumus!</div></div>
<div class="par"><div class="verse" verse="146"><div class="verse-label">146</div>Es piesaucu Tevi, palīdzi man! Es turēšu Tavas liecības!</div></div>
<div class="par"><div class="verse" verse="147"><div class="verse-label">147</div>Ar mazu gaismiņu es nāku, pēc palīga saukdams; es paļaujos uz Tavu vārdu.</div></div>
<div class="par"><div class="verse" verse="148"><div class="verse-label">148</div>Manas acis mostas agri, vēl pirms sardzes maiņas, lai pārdomātu Tavus vārdus.</div></div>
<div class="par"><div class="verse" verse="149"><div class="verse-label">149</div>Klausi manu balsi, Kungs, pēc Savas žēlastības, iedves man jaunu dzīvību un atspirdzini mani pēc Savām tiesām!</div></div>
<div class="par"><div class="verse" verse="150"><div class="verse-label">150</div>Man laužas virsū ļaudis, kas dzenas pēc ļauna viltus, tie ir atkāpušies no Taviem baušļiem.</div></div>
<div class="par"><div class="verse" verse="151"><div class="verse-label">151</div>Bet Tu, Kungs, esi man tuvu, un visi Tavi baušļi ir patiesība.</div></div>
<div class="par"><div class="verse" verse="152"><div class="verse-label">152</div>Jau sen no Tavām liecībām man ir zināms, ka Tu tās esi devis uz mūžīgiem laikiem.</div></div>
<div class="par"><div class="verse" verse="153"><div class="verse-label">153</div>Uzlūko manu postu un glāb mani, jo es neaizmirstu Tavus baušļus!</div></div>
<div class="par"><div class="verse" verse="154"><div class="verse-label">154</div>Izved manu lietu un atsvabini mani, atspirdzini mani pēc Saviem vārdiem!</div></div>
<div class="par"><div class="verse" verse="155"><div class="verse-label">155</div>Bezdievjiem paliek dvēseles glābšanas svētība sveša, jo viņi nerūpējas par Taviem likumiem.</div></div>
<div class="par"><div class="verse" verse="156"><div class="verse-label">156</div>Liela ir, Kungs, Tava žēlastība; atdzīvini mani no jauna pēc Tavām tiesām!</div></div>
<div class="par"><div class="verse" verse="157"><div class="verse-label">157</div>Daudz ir manu vajātāju un pretinieku, bet es neatkāpjos no Tavām liecībām.</div></div>
<div class="par"><div class="verse" verse="158"><div class="verse-label">158</div>Man sāp, kad es redzu atkritējus, ka viņi netur Tavus vārdus.</div></div>
<div class="par"><div class="verse" verse="159"><div class="verse-label">159</div>Redzi, es mīlu Tavas pavēles, piešķir man jaunu spirgtumu, Kungs, pēc Tavas žēlastības!</div></div>
<div class="par"><div class="verse" verse="160"><div class="verse-label">160</div>Visi tavi vārdi ir patiesība, un Tavas taisnās tiesas paliek mūžīgi.</div></div>
<div class="par"><div class="verse" verse="161"><div class="verse-label">161</div>Augsti valdnieki mani bez iemesla vajā, bet mana sirds bīstas tikai no Tava vārda.</div></div>
<div class="par"><div class="verse" verse="162"><div class="verse-label">162</div>Es priecājos par Tavu vārdu kā tāds, kas iegūst lielu kara laupījumu.</div></div>
<div class="par"><div class="verse" verse="163"><div class="verse-label">163</div>Es ienīstu melus, tie man ir negantība, bet es mīlu Tavus baušļus.</div></div>
<div class="par"><div class="verse" verse="164"><div class="verse-label">164</div>Septiņreiz dienā es Tevi teicu par Tavām taisnajām tiesām.</div></div>
<div class="par"><div class="verse" verse="165"><div class="verse-label">165</div>Kas Tavu bauslību mīl, tiem ir liels miers, un tie nekur neklūp.</div></div>
<div class="par"><div class="verse" verse="166"><div class="verse-label">166</div>Es gaidu, ak, Kungs, uz Tavu glābiņu un daru pēc Taviem baušļiem.</div></div>
<div class="par"><div class="verse" verse="167"><div class="verse-label">167</div>Mana dvēsele turas pie Tavām liecībām, un tās man ir no sirds mīļas.</div></div>
<div class="par"><div class="verse" verse="168"><div class="verse-label">168</div>Es sargu Tavas pavēles un liecības, jo visi mani ceļi ir zināmi Tavā priekšā.</div></div>
<div class="par"><div class="verse" verse="169"><div class="verse-label">169</div>Manas vaimanas lai nāk, ak, Kungs, Tava vaiga priekšā, dod man īstu Tava vārda saprašanu!</div></div>
<div class="par"><div class="verse" verse="170"><div class="verse-label">170</div>Mana lūgšana lai nāk Tava vaiga priekšā, Kungs! Izglāb mani pēc Sava apsolījuma!</div></div>
<div class="par"><div class="verse" verse="171"><div class="verse-label">171</div>Manas lūpas teiktin teiks Tavu slavu, jo Tu man māci Tavus likumus.</div></div>
<div class="par"><div class="verse" verse="172"><div class="verse-label">172</div>Mana mēle dziedās par Tavu solījumu, jo visi Tavi baušļi ir taisni.</div></div>
<div class="par"><div class="verse" verse="173"><div class="verse-label">173</div>Tava roka lai man palīdz, jo Tavas pavēles es esmu sev izraudzījis par savas dzīves vadītājām.</div></div>
<div class="par"><div class="verse" verse="174"><div class="verse-label">174</div>Es ilgojos pēc Tavas pestīšanas, ak, Kungs, un Tava bauslība ir mans prieks.</div></div>
<div class="par"><div class="verse" verse="175"><div class="verse-label">175</div>Uzturi manu dvēseli, ka tā tevi var slavēt, un Tavas tiesas lai man palīdz.</div></div>
<div class="par"><div class="verse" verse="176"><div class="verse-label">176</div>Es maldos kā pazudusi avs; tad nu meklē Savu kalpu, jo es nekad neaizmirstu Tavus baušļus!</div></div>
    </body>
</html>
