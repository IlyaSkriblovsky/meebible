
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Brāļu mīlestība lai paliek!</div></div>
<div class="par"><div class="verse" verse="2"><div class="verse-label">2</div>Neaizmirstiet viesmīlību! Jo daži ar to, pašiem nezinot, savos namos ir uzņēmuši eņģeļus!</div></div>
<div class="par"><div class="verse" verse="3"><div class="verse-label">3</div>Atcerieties ieslodzītos - it kā arī jūs būtu tādi, tos, kas tiek mocīti, jo arī jūs paši esat miesā!</div></div>
<div class="par"><div class="verse" verse="4"><div class="verse-label">4</div>Laulība lai ir visiem godā un laulības gulta neaptraipīta, jo netiklos un laulības pārkāpējus Dievs sodīs.</div></div>
<div class="par"><div class="verse" verse="5"><div class="verse-label">5</div>Jūsu dzīvē lai nav mantkārības! Lai jums pietiek ar to, kas pie rokas, jo Viņš pats ir sacījis: Es tevi neatstāšu un tevi nepametīšu, -</div></div>
<div class="par"><div class="verse" verse="6"><div class="verse-label">6</div>tā ka mēs droši varam sacīt: Tas Kungs ir mans palīgs, es nebīšos! Ko cilvēks man darīs? -</div></div>
<div class="par"><div class="verse" verse="7"><div class="verse-label">7</div>Pieminiet savus vadītājus, kas jums Dieva vārdu runājuši; vērodami viņu dzīves galu, sekojiet viņu ticībai!</div></div>
<div class="par"><div class="verse" verse="8"><div class="verse-label">8</div>Jēzus Kristus vakar un šodien tas pats un mūžīgi.</div></div>
<div class="par"><div class="verse" verse="9"><div class="verse-label">9</div>Neaizraujieties ar visvisādām svešām mācībām, jo ir labi, ka sirds tiek stiprināta žēlastībā, ne ar ēdieniem, no kā nekāda labuma nav ticis tiem, kas tā dzīvo.</div></div>
<div class="par"><div class="verse" verse="10"><div class="verse-label">10</div>Mums ir altāris, no kā ēst nav brīv tiem, kas kalpo teltij.</div></div>
<div class="par"><div class="verse" verse="11"><div class="verse-label">11</div>Jo kuru kustoņu asinis augstais priesteris par grēkiem ienes svētnīcā, to miesas tiek sadedzinātas ārpus nometnes.</div></div>
<div class="par"><div class="verse" verse="12"><div class="verse-label">12</div>Tāpēc arī Jēzus, lai ar Savām asinīm tautu darītu svētu, ir cietis ārpus vārtiem.</div></div>
<div class="par"><div class="verse" verse="13"><div class="verse-label">13</div>Tāpēc iziesim pie Viņa ārpus nometnes, Viņa negodu nesdami!</div></div>
<div class="par"><div class="verse" verse="14"><div class="verse-label">14</div>Jo mums šeit nav paliekamas pilsētas, bet mēs meklējam nākamo.</div></div>
<div class="par"><div class="verse" verse="15"><div class="verse-label">15</div>Nesīsim tad caur Viņu slavas upuri Dievam vienumēr, tas ir, lūpu augli, kas Viņa Vārdu slavē.</div></div>
<div class="par"><div class="verse" verse="16"><div class="verse-label">16</div>Neaizmirstiet labu darīt un dāvanas dot, jo tādi upuri Dievam labi patīk.</div></div>
<div class="par"><div class="verse" verse="17"><div class="verse-label">17</div>Paklausait saviem vadītājiem un esiet padevīgi, jo viņi ir nomodā par jūsu dvēselēm kā tādi, kam būs jādod atbildība. Lai tie to varētu darīt ar prieku un nevis nopūzdamies, jo tas jums nav derīgi.</div></div>
<div class="par"><div class="verse" verse="18"><div class="verse-label">18</div>Lūdziet par mums Dievu! Jo mēs apzināmies, ka mums, kas visās lietās gribam godīgi dzīvot, ir laba sirdsapziņa.</div></div>
<div class="par"><div class="verse" verse="19"><div class="verse-label">19</div>Bet sevišķi lūdzu to darīt, lai es jums drīz tiktu atdots.</div></div>
<div class="par"><div class="verse" verse="20"><div class="verse-label">20</div>Bet miera Dievs, kas no miroņiem paaugstinājis mūsu Kungu Jēzu, lielo avju ganu, mūžīgās derības asiņu dēļ,</div></div>
<div class="par"><div class="verse" verse="21"><div class="verse-label">21</div>Tas lai ikkatrā labā darbā dara jūs spējīgus piepildīt Viņa gribu, jūsos to padarot, kas Viņam labi patīk caur Jēzu Kristu, Viņam lai ir gods mūžu mūžos. Āmen.</div></div>
<div class="par"><div class="verse" verse="22"><div class="verse-label">22</div>Bet es jūs, brāļi, lūdzu: panesiet šo pamācības vārdu! Jo es esmu jums īsos vārdos rakstījis.</div></div>
<div class="par"><div class="verse" verse="23"><div class="verse-label">23</div>Zinait, ka mūsu brālis Timotejs ir atsvabināts; ar viņu kopā, ja viņš drīz nāk, es jūs redzēšu.</div></div>
<div class="par"><div class="verse" verse="24"><div class="verse-label">24</div>Sveicinait visus savus vadītājus un visus svētos! Jūs sveicina itāļi.</div></div>
<div class="par"><div class="verse" verse="25"><div class="verse-label">25</div>Žēlastība lai ir ar jums visiem!</div></div>
    </body>
</html>
