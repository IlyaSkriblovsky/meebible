
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>"Jūsu sirdis lai neizbīstas! Ticiet Dievam un ticiet Man!</div></div>
<div class="par"><div class="verse" verse="2"><div class="verse-label">2</div>Mana Tēva namā ir daudz mājokļu. Ja tas tā nebūtu, vai Es jums tad būtu teicis: Es noeimu jums vietu sataisīt?</div></div>
<div class="par"><div class="verse" verse="3"><div class="verse-label">3</div>Un, kad Es būšu nogājis un jums vietu sataisījis, tad Es nākšu atkal un ņemšu jūs pie Sevis, lai tur, kur Es esmu, būtu arī jūs.</div></div>
<div class="par"><div class="verse" verse="4"><div class="verse-label">4</div>Un, kur Es noeju, to ceļu jūs zināt."</div></div>
<div class="par"><div class="verse" verse="5"><div class="verse-label">5</div>Toms Viņam saka: "Kungs mēs nezinām, kurp Tu ej; kā lai mēs zinātu ceļu?"</div></div>
<div class="par"><div class="verse" verse="6"><div class="verse-label">6</div>Jēzus viņam saka: "ES ESMU ceļš, patiesība un dzīvība; neviens netiek pie Tēva kā vien caur Mani.</div></div>
<div class="par"><div class="verse" verse="7"><div class="verse-label">7</div>Ja jūs Mani būtu pazinuši, jūs būtu pazinuši arī Manu Tēvu. Jau tagad jūs Viņu pazīstat un esat Viņu redzējuši."</div></div>
<div class="par"><div class="verse" verse="8"><div class="verse-label">8</div>Filips Viņam saka: "Kungs, rādi mums Tēvu, tad mums pietiek."</div></div>
<div class="par"><div class="verse" verse="9"><div class="verse-label">9</div>Jēzus viņam saka: "Tik ilgi Es jau esmu pie jums, un tu vēl neesi Mani sapratis, Filip? Kas Mani ir redzējis, Tas ir redzējis Tēvu. Kā tu vari sacīt: rādi mums Tēvu?</div></div>
<div class="par"><div class="verse" verse="10"><div class="verse-label">10</div>Vai tu netici, ka Es esmu Tēvā un Tēvs ir Manī? Vārdus, ko Es jums saku, Es nerunāju no Sevis; bet Tēvs, kas pastāvīgi ir Manī, dara Savus darbus.</div></div>
<div class="par"><div class="verse" verse="11"><div class="verse-label">11</div>Ticiet Man, ka Es esmu Tēvā un Tēvs ir Manī; bet, ja ne, tad vismaz šo darbu dēļ ticiet!</div></div>
<div class="par"><div class="verse" verse="12"><div class="verse-label">12</div>Patiesi, patiesi Es jums saku: kas Man tic, tas arī tos darbus darīs, ko Es daru, un vēl lielākus par tiem darīs, jo es noeimu pie Tēva.</div></div>
<div class="par"><div class="verse" verse="13"><div class="verse-label">13</div>Un visu, ko jūs lūgsit Manā Vārdā, to Es darīšu, lai Tēvs tiktu pagodināts Dēlā.</div></div>
<div class="par"><div class="verse" verse="14"><div class="verse-label">14</div>Ko jūs lūgsit Manā Vārdā, to Es darīšu.</div></div>
<div class="par"><div class="verse" verse="15"><div class="verse-label">15</div>Ja jūs mīlat Mani, turiet Manas pavēles.</div></div>
<div class="par"><div class="verse" verse="16"><div class="verse-label">16</div>Un Es lūgšu Tēvu, un Viņš dos citu Aizstāvi, lai Tas būtu pie jums mūžīgi,</div></div>
<div class="par"><div class="verse" verse="17"><div class="verse-label">17</div>Patiesības Garu, ko pasaule nevar dabūt, tāpēc ka viņa To neredz un To nepazīst; bet jūs To pazīstat, jo Viņš pastāvīgi ir pie jums un mājo jūsos.</div></div>
<div class="par"><div class="verse" verse="18"><div class="verse-label">18</div>Es jūs neatstāšu bāreņus, bet nākšu pie jums.</div></div>
<div class="par"><div class="verse" verse="19"><div class="verse-label">19</div>Vēl tikai mazu brīdi, un pasaule Manis vairs neredzēs, bet jūs Mani redzēsit, jo Es dzīvoju, un jums būs dzīvot.</div></div>
<div class="par"><div class="verse" verse="20"><div class="verse-label">20</div>Tanī dienā jūs atzīsit, ka Es esmu Tēvā un jūs Manī, un Es jūsos.</div></div>
<div class="par"><div class="verse" verse="21"><div class="verse-label">21</div>Kam ir Mani baušļi un kas viņus tur, tas Mani mīl; bet, kas Mani mīl, to Mans Tēvs mīlēs un Es to mīlēšu un tam parādīšos."</div></div>
<div class="par"><div class="verse" verse="22"><div class="verse-label">22</div>Tad Jūda (ne Iskariots) Viņam saka: "Kā tas nāk, ka Tu gribi parādīties mums, bet ne pasaulei?"</div></div>
<div class="par"><div class="verse" verse="23"><div class="verse-label">23</div>Jēzus viņam atbildēja: "Kas Mani mīl, tas Manus vārdus turēs, un Mans Tēvs to mīlēs, un mēs nāksim pie Viņa un ņemsim pie Viņa mājas vietu.</div></div>
<div class="par"><div class="verse" verse="24"><div class="verse-label">24</div>Kas Mani nemīl, tas netur Manus vārdus; bet tie vārdi, ko jūs dzirdat, nav Mani, bet Tēva, kas Mani sūtījis.</div></div>
<div class="par"><div class="verse" verse="25"><div class="verse-label">25</div>To Es jums esmu runājis, pie jums būdams.</div></div>
<div class="par"><div class="verse" verse="26"><div class="verse-label">26</div>Bet Aizstāvis, Svētais Gars, ko Tēvs sūtīs Manā Vārdā, Tas jums visu mācīs un atgādinās jums visu, ko Es jums esmu sacījis.</div></div>
<div class="par"><div class="verse" verse="27"><div class="verse-label">27</div>Mieru Es jums atstāju, Savu mieru Es jums dodu; ne kā pasaule dod, Es jums dodu. Jūsu sirdis lai neiztrūkstas un neizbīstas.</div></div>
<div class="par"><div class="verse" verse="28"><div class="verse-label">28</div>Jūs esat dzirdējuši, ka Es jums esmu sacījis: Es aizeimu un atkal nākšu pie jums. Ja jūs Mani mīlētu, jūs priecātos, ka Es aizeimu pie Tēva, jo Tēvs ir lielāks nekā Es.</div></div>
<div class="par"><div class="verse" verse="29"><div class="verse-label">29</div>To Es jums jau tagad esmu sacījis, pirms tas notiek, lai, kad tas būs noticis, jūs ticētu.</div></div>
<div class="par"><div class="verse" verse="30"><div class="verse-label">30</div>Es vairs daudz nerunāšu ar jums, jo nāk šīs pasaules valdnieks; pār Mani viņš gan nenieka nespēj.</div></div>
<div class="par"><div class="verse" verse="31"><div class="verse-label">31</div>Bet lai pasaule zina, ka Es Tēvu mīlu un daru, kā Tēvs Man ir pavēlējis: celieties, iesim no šejienes!"</div></div>
    </body>
</html>
