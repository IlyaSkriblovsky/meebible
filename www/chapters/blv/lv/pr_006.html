
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Mans dēls, ja tu par savu tuvāko galvo un ja tu savu roku galvojumam par svešinieku esi devis,</div></div>
<div class="par"><div class="verse" verse="2"><div class="verse-label">2</div>tad tu esi ar savas mutes sacīto saistīts, un tava paša mutes vārdi tevi tur savā gūstā.</div></div>
<div class="par"><div class="verse" verse="3"><div class="verse-label">3</div>Tad dari, mans dēls, un rīkojies šādi un glāb sevi, jo tu tagad esi pilnīgi nokļuvis sava tuvākā rokās: steidzies, meties viņa priekšā zemē, centies piespiest un skubini savu tuvāko ar lūgšanām!</div></div>
<div class="par"><div class="verse" verse="4"><div class="verse-label">4</div>Lai tavas acis neguļ un tavu acu plaksti lai nesnauž!</div></div>
<div class="par"><div class="verse" verse="5"><div class="verse-label">5</div>Glāb sevi kā stirna no mednieka un kā putns no putnu ķērēja rokas!</div></div>
<div class="par"><div class="verse" verse="6"><div class="verse-label">6</div>Dodies pie skudrām, tu sliņķi, novēro viņu rīcību un mācies!</div></div>
<div class="par"><div class="verse" verse="7"><div class="verse-label">7</div>Lai gan viņām nav nedz valdnieka, nedz priekšnieku, nedz citu kungu,</div></div>
<div class="par"><div class="verse" verse="8"><div class="verse-label">8</div>viņas tomēr sagādā sev maizi vasarā un iekrāj sev barību ražas ievākšanas laikā.</div></div>
<div class="par"><div class="verse" verse="9"><div class="verse-label">9</div>Cik ilgi tu gulēsi, laiskais? Kad tu rausīsies augšā no sava miega?</div></div>
<div class="par"><div class="verse" verse="10"><div class="verse-label">10</div>Paguli, paguli vēl drusciņ, pasnaud kādu nieku, saņem kopā drusku ciešāki savas rokas, lai tu labāk dusētu!</div></div>
<div class="par"><div class="verse" verse="11"><div class="verse-label">11</div>Tad tevi pamazām, it kā tev kājām pa pēdām iedama, pārsteigs nabadzība, un tevi nomāks trūkums kā bruņots ceļa laupītājs.</div></div>
<div class="par"><div class="verse" verse="12"><div class="verse-label">12</div>Nelietīgs cilvēks un ļauna nesējs staigā ar viltīgu muti,</div></div>
<div class="par"><div class="verse" verse="13"><div class="verse-label">13</div>māj mirkšķinādams ar acīm, dod zīmes ar kājām, rāda ar pirkstiem,</div></div>
<div class="par"><div class="verse" verse="14"><div class="verse-label">14</div>kāro savā sirdī nemitīgi pēc kaut kā ļauna un neganta, rada pārpratumus un nesaskaņas.</div></div>
<div class="par"><div class="verse" verse="15"><div class="verse-label">15</div>Tāpēc viņu skars pēkšņa pazudināšana, viņš drīz kļūs galīgi satriekts un salauzts, jo viņam nebūs ne no kurienes nekā - ne palīdzības, ne atbalsta.</div></div>
<div class="par"><div class="verse" verse="16"><div class="verse-label">16</div>Šīs sešas lietas Tas Kungs ienīst, un septītā Viņam ir negantība:</div></div>
<div class="par"><div class="verse" verse="17"><div class="verse-label">17</div>augstprātīgas acis, melīga mēle, rokas, kuras izlej nevainīgas asinis,</div></div>
<div class="par"><div class="verse" verse="18"><div class="verse-label">18</div>sirds, kas staigā apkārt ar ļaunu viltu sevī, kājas, kas ir raitas, lai nodarītu citam ļaunu,</div></div>
<div class="par"><div class="verse" verse="19"><div class="verse-label">19</div>viltīgs liecinieks, kurš nekaunīgi runā melus, un tas, kurš rada nesaskaņas brāļu starpā.</div></div>
<div class="par"><div class="verse" verse="20"><div class="verse-label">20</div>Mans dēls, glabā sava tēva baušļus un nepamet savas mātes mācību!</div></div>
<div class="par"><div class="verse" verse="21"><div class="verse-label">21</div>Sasaisti tos kopā visiem laikiem un visām vietām savā sirdī un nēsā tos pakārtus kā plāksnīti sev kaklā!</div></div>
<div class="par"><div class="verse" verse="22"><div class="verse-label">22</div>Lai tie pavada tevi, kad tu ej, lai pasarga tevi, kad tu liecies dusēt, lai tie runā uz tevi, kad tu mosties.</div></div>
<div class="par"><div class="verse" verse="23"><div class="verse-label">23</div>Jo bauslis ir gaismeklis, un likums ir gaisma, un pārmācības sods ir dzīvības ceļš,</div></div>
<div class="par"><div class="verse" verse="24"><div class="verse-label">24</div>lai tu tiktu pasargāts no ļaunas sievas un no mīkstas un lokanas svešas sievietes mēles.</div></div>
<div class="par"><div class="verse" verse="25"><div class="verse-label">25</div>Neiekāro savā sirdī viņas skaistuma un nesapinies, un lai viņa tevi nesagūsta ar savu acu plakstu tīkliem!</div></div>
<div class="par"><div class="verse" verse="26"><div class="verse-label">26</div>Jo netikle gan nereti noved vīrieti līdz maizes trūkumam, bet sveša vīra sieva sagrābj savā varā visu kāda pat cildena cilvēka dārgo dzīvību.</div></div>
<div class="par"><div class="verse" verse="27"><div class="verse-label">27</div>Vai kāds var saglabāt savā azotē uguni, lai nesāktu degt viņa drēbes?</div></div>
<div class="par"><div class="verse" verse="28"><div class="verse-label">28</div>Kā varētu kāds staigāt pa kvēlošām oglēm, lai nesadegtu viņa kājas?</div></div>
<div class="par"><div class="verse" verse="29"><div class="verse-label">29</div>Tā klājas tam, kas labinās un iet pie sava tuvāka sievas; neviens nepaliks nesodīts, kas viņu aizskar.</div></div>
<div class="par"><div class="verse" verse="30"><div class="verse-label">30</div>Zaglim nav tik liels negods, kad viņš zog, lai apmierinātu savu izsalkumu, kad viņš cieš badu,</div></div>
<div class="par"><div class="verse" verse="31"><div class="verse-label">31</div>jo pienākts un satverts viņš nozagto septiņkārtīgi atlīdzinās un izlietos šim nolūkam visu sava nama padomu.</div></div>
<div class="par"><div class="verse" verse="32"><div class="verse-label">32</div>Bet, kas ar cita sievu laulību pārkāpj, tas ir neprātis: tas savu dzīvību ved pazudināšanā.</div></div>
<div class="par"><div class="verse" verse="33"><div class="verse-label">33</div>Viņu piemeklēs nelaime, viņam būs negods un kauns, un no šā kauna viņš nekad vaļā netiks.</div></div>
<div class="par"><div class="verse" verse="34"><div class="verse-label">34</div>Jo viņas vīrā iedegušās nežēlīgās dusmas kvēlo un atriebības brīdī nevienu netaupa,</div></div>
<div class="par"><div class="verse" verse="35"><div class="verse-label">35</div>un neraugās ne pēc viena, kas varētu būt par samierinātāju un izlīdzinātāju, un negribēs neko no tavas puses pieņemt, pat ja tu daudz viņam gribētu dāvināt.</div></div>
    </body>
</html>
