
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un šuahietis Bildads atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Cik ilgi vēl tu gribi turpināt šādas runas, un cik ilgi vēl plūdīs no tavas mutes vārdi, kas līdzīgi vētrai?</div></div>
<div class="par"><div class="verse" verse="3"><div class="verse-label">3</div>Vai lai Dievs pārgrozītu tiesu? Un Visuvarenais lai maina taisnību?</div></div>
<div class="par"><div class="verse" verse="4"><div class="verse-label">4</div>Tikai ja tavi bērni pret Viņu grēkoja, tad Viņš ir licis ciest viņiem savu pārkāpumu sekas.</div></div>
<div class="par"><div class="verse" verse="5"><div class="verse-label">5</div>Bet, ja tu nopietni Dievu meklē un ja tu esi nācis žēlastību lūgties pie Visuvarenā,</div></div>
<div class="par"><div class="verse" verse="6"><div class="verse-label">6</div>ja esi šķīsts un taisns, tad tādā brīdī Viņš atkal atvērs pār tevi Savas acis un atjaunos tavu mitekli kā taisnības mājokli.</div></div>
<div class="par"><div class="verse" verse="7"><div class="verse-label">7</div>Tad tavs iepriekšējais laimes līmenis tev izliksies niecīgs salīdzinājumā ar tavu stāvokli vēlāk.</div></div>
<div class="par"><div class="verse" verse="8"><div class="verse-label">8</div>Tādēļ pajautā taču aizgājušai paaudzei un ievēro nopietni, ko tavi tēvi ir izdibinājuši,</div></div>
<div class="par"><div class="verse" verse="9"><div class="verse-label">9</div>jo mēs paši esam te tikai kopš vakardienas un nenieka nezinām: mūsu dienas ir tikai kā ēna virs zemes;</div></div>
<div class="par"><div class="verse" verse="10"><div class="verse-label">10</div>bet viņi gan varēs tevi droši pamācīt, varēs to tev skaidri pateikt. No saviem atziņu dziļumiem viņi liks izraisīties vārdiem:</div></div>
<div class="par"><div class="verse" verse="11"><div class="verse-label">11</div>vai niedre aug, kur nav purva, vai ašķi aug, kur nav ūdens?</div></div>
<div class="par"><div class="verse" verse="12"><div class="verse-label">12</div>Kādu brīdi tās vēl ir svaigā plaukumā, tās vēl nav ienākušās nogriešanai, un tomēr tās sakalst ātrāk par jebkuru citu zāli.</div></div>
<div class="par"><div class="verse" verse="13"><div class="verse-label">13</div>Tādas ir arī pēdējās gaitas visiem tiem, kas Dievu aizmirsuši, un negodīga viltnieka cerība izgaist,</div></div>
<div class="par"><div class="verse" verse="14"><div class="verse-label">14</div>jo viņa paļāvība ir kā atvasaras tīklojums pļavās, un tas, uz ko viņš cer un balstās, ir līdzīgs zirnekļa tīklam.</div></div>
<div class="par"><div class="verse" verse="15"><div class="verse-label">15</div>Viņš atslienas pret savu namu, bet tas nestāv stingri, viņš gan stipri pie tā turas, bet tas nenoturas.</div></div>
<div class="par"><div class="verse" verse="16"><div class="verse-label">16</div>Kā augs pilns augsmes spēka viņš ir, saulei spīdot, un pāri paša dārzam izplešas tā asni,</div></div>
<div class="par"><div class="verse" verse="17"><div class="verse-label">17</div>tā saknes vijas apkārt akmens kaudzēm, tās urbjas iekšā pat akmens mūros,</div></div>
<div class="par"><div class="verse" verse="18"><div class="verse-label">18</div>bet, tiklīdz Dievs to iznīdē no viņa vietas, tad tā viņu noliedz: es tevi nekad neesmu redzējusi!</div></div>
<div class="par"><div class="verse" verse="19"><div class="verse-label">19</div>Redzi, tāds ir viņa dzīves ceļa prieks, un no pīšļiem ātri vien citi izaug viņa vietā.</div></div>
<div class="par"><div class="verse" verse="20"><div class="verse-label">20</div>Saproti, Dievs neatmet sirdsskaidro, bet Viņš nesniedz Savu palīga roku nevienam ļaundarim:</div></div>
<div class="par"><div class="verse" verse="21"><div class="verse-label">21</div>līdz kamēr atkal reiz Viņš tavu muti piepildīs ar smiekliem un tavas lūpas ar skaļām gavilēm,</div></div>
<div class="par"><div class="verse" verse="22"><div class="verse-label">22</div>tavi ienaidnieki un pretinieki stāvēs ietērpti kaunā, un ļaundaru telts vairs nepastāvēs."</div></div>
    </body>
</html>
