
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Sīmanis Pēteris, Jēzus Kristus kalps un apustulis, tiem, kas mūsu Dieva un Pestītāja Jēzus Kristus taisnībā dabūjuši to pašu dārgo ticību kā mēs:</div></div>
<div class="par"><div class="verse" verse="2"><div class="verse-label">2</div>žēlastība un miers lai jums ir bagātīgi Dieva un mūsu Kunga Jēzus atziņā!</div></div>
<div class="par"><div class="verse" verse="3"><div class="verse-label">3</div>Mums jau Viņa dievišķais spēks ir dāvinājis visu, kas vajadzīgs dzīvībai un dievbijībai Tā atziņā, kas mūs ir aicinājis ar Savu godību un spēku.</div></div>
<div class="par"><div class="verse" verse="4"><div class="verse-label">4</div>Ar to Viņš mums ir dāvinājis ļoti lielus un dārgus apsolījumus, lai jums ar tiem būtu daļa pie dievišķas dabas, jums, kas esat izbēguši no tā posta, kas kārību dēļ ir pasaulē.</div></div>
<div class="par"><div class="verse" verse="5"><div class="verse-label">5</div>Tāpēc pielieciet visas pūles un parādait savā ticībā tikumu, bet tikumā atziņu,</div></div>
<div class="par"><div class="verse" verse="6"><div class="verse-label">6</div>atziņā atturību, atturībā pacietību, pacietībā dievbijību,</div></div>
<div class="par"><div class="verse" verse="7"><div class="verse-label">7</div>dievbijībā brālību, brālībā mīlestību.</div></div>
<div class="par"><div class="verse" verse="8"><div class="verse-label">8</div>Jo, ja šīs lietas pie jums ir un iet vairumā, jūs netapsit kūtri, nedz neauglīgi mūsu Kunga Jēzus Kristus atziņā.</div></div>
<div class="par"><div class="verse" verse="9"><div class="verse-label">9</div>Bet, kam to nav, tas ir akls un stulbs un ir aizmirsis, ka viņš ir šķīstīts no veciem grēkiem.</div></div>
<div class="par"><div class="verse" verse="10"><div class="verse-label">10</div>Tādēļ, brāļi, darbojieties, lai jūsu aicināšana un izredzēšana jo stipra paliek, jo, to darīdami, jūs nekad neklupsit.</div></div>
<div class="par"><div class="verse" verse="11"><div class="verse-label">11</div>Tas lielā mērā veicinās jūsu ieiešanu mūsu Kunga un Pestītāja valstībā.</div></div>
<div class="par"><div class="verse" verse="12"><div class="verse-label">12</div>Tādēļ es arvienu jums to atgādināšu, kaut jūs to jau zināt un esat nostiprinājušies tanī patiesībā, kas jums tagad ir.</div></div>
<div class="par"><div class="verse" verse="13"><div class="verse-label">13</div>Jo, kamēr esmu šinī mājoklī, es turu par savu pienākumu jūs modināt ar atgādinājumiem.</div></div>
<div class="par"><div class="verse" verse="14"><div class="verse-label">14</div>Jo es zinu, ka man šis mājoklis drīz būs jāatstāj, kā jau to arī mūsu Kungs Jēzus Kristus man ir atklājis.</div></div>
<div class="par"><div class="verse" verse="15"><div class="verse-label">15</div>Bet es rūpēšos par to, ka jūs arī pēc manas aiziešanas varētu to vienmēr turēt piemiņā.</div></div>
<div class="par"><div class="verse" verse="16"><div class="verse-label">16</div>Nevis izgudrotām pasakām sekodami, mēs jums esam sludinājuši mūsu Jēzus Kristus spēku un atnākšanu, bet kā tādi, kas esam kļuvuši Viņa varenības aculiecinieki.</div></div>
<div class="par"><div class="verse" verse="17"><div class="verse-label">17</div>Jo toreiz, kad Dievs Tēvs Viņu, godā celdams, apskaidroja, Viņam atskanēja šāda balss no augsti cēlās godības: "Šis ir Mans mīļais Dēls, uz ko Man ir labs prāts."</div></div>
<div class="par"><div class="verse" verse="18"><div class="verse-label">18</div>Šo balsi mēs dzirdējām atskanam no debesīm, kad mēs līdz ar Viņu bijām uz svētā kalna.</div></div>
<div class="par"><div class="verse" verse="19"><div class="verse-label">19</div>Ar to mums praviešu vārds kļūst jo stiprs, un jūs darāt labi, to vērā ņemdami kā sveci, kas spīd tumšā vietā, līdz kamēr uzausīs diena un rīta zvaigzne uzlēks jūsu sirdīs.</div></div>
<div class="par"><div class="verse" verse="20"><div class="verse-label">20</div>Pār visām lietām ievērojiet, ka neviens rakstu pravietojums nav patvaļīgi iztulkojams;</div></div>
<div class="par"><div class="verse" verse="21"><div class="verse-label">21</div>jo pravietošana nekad nav cēlusies no cilvēku gribas, bet Dieva cilvēki ir runājuši Svētā Gara spēkā.</div></div>
    </body>
</html>
