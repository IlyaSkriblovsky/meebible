
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="2"><div class="verse-label">2</div>"Runā uz Āronu un saki viņam: kad tu iededzināsi eļļas lukturīšus, tad lai luktura priekšpusē liesmo septiņi eļļas lukturīši."</div></div>
<div class="par"><div class="verse" verse="3"><div class="verse-label">3</div>Un Ārons tā darīja: luktura priekšpusē viņš iededzināja tā eļļas lukturīšus, kā Tas Kungs to Mozum bija pavēlējis.</div></div>
<div class="par"><div class="verse" verse="4"><div class="verse-label">4</div>Bet lukturis bija taisīts no tīra zelta: gan viņa pamats, gan viņa izrotājumi bija no tīra zelta; kalumi pēc tā parauga, ko Tas Kungs bija Mozum rādījis, tā viņi bija lukturi izveidojuši.</div></div>
<div class="par"><div class="verse" verse="5"><div class="verse-label">5</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="6"><div class="verse-label">6</div>"Ņem levītus no Israēla bērnu vidus un tos šķīstī.</div></div>
<div class="par"><div class="verse" verse="7"><div class="verse-label">7</div>Un, viņus šķīstīdams, rīkojies tā: slaki uz viņiem grēku vainas mazgāšanas ūdeni, un lai iet skujamais nazis pār visu viņu miesu, un lai mazgā savas drēbes, tad lai tanīs ietērpjas un lai ir šķīsti.</div></div>
<div class="par"><div class="verse" verse="8"><div class="verse-label">8</div>Un lai viņi ņem jaunu vērsi un par ēdamo upuri smalkus kviešu miltus, kas iejaukti eļļā; bet otru jaunu vērsi lai ņem grēku upurim.</div></div>
<div class="par"><div class="verse" verse="9"><div class="verse-label">9</div>Tad liec visiem levītiem sanākt Saiešanas telts priekšā un liec tur sapulcināt visu Israēla bērnu draudzi.</div></div>
<div class="par"><div class="verse" verse="10"><div class="verse-label">10</div>Un tad tev levīti jāpulcē Tā Kunga priekšā, un lai Israēla bērni liek savas rokas cieši uz levītu galvām;</div></div>
<div class="par"><div class="verse" verse="11"><div class="verse-label">11</div>tad Āronam ar kustībām levīti jāielīgo Tam Kungam par līgojamo upuri no Israēla bērniem, lai viņi būtu piemēroti kalpošanai Tā Kunga lietās.</div></div>
<div class="par"><div class="verse" verse="12"><div class="verse-label">12</div>Un levītiem būs likt savas rokas uz vēršu galvām; tad upurē vienu vērsi par grēku upuri, bet otru par dedzināmo upuri Tam Kungam, lai levītu labad izdarītu salīdzināšanu.</div></div>
<div class="par"><div class="verse" verse="13"><div class="verse-label">13</div>Tad nostati levītus Ārona un viņa dēlu priekšā un tos ielīgo kā līgojamo upuri Tam Kungam.</div></div>
<div class="par"><div class="verse" verse="14"><div class="verse-label">14</div>Un atšķir levītus no pārējiem Israēla bērniem, un lai levīti Man pieder.</div></div>
<div class="par"><div class="verse" verse="15"><div class="verse-label">15</div>Un pēc tam levīti lai iet kalpot Saiešanas teltī. Un tā tev būs viņus šķīstīt un viņus līgot par līgojamo upuri,</div></div>
<div class="par"><div class="verse" verse="16"><div class="verse-label">16</div>jo viņi ir Man no Israēla bērnu vidus īpaši dota dāvana: Es esmu tos ikvienu ņēmis Sev no Israēla bērniem visu pirmdzimto vietā, kas laužas cauri mātes klēpim kā pirmdzimtie.</div></div>
<div class="par"><div class="verse" verse="17"><div class="verse-label">17</div>Jo Man pieder visi Israēla bērnu pirmdzimušie - gan no cilvēkiem, gan no lopiem; tanī dienā, kad Es nogalināju visus pirmdzimušos Ēģiptē, Es viņus esmu Sev svētījis.</div></div>
<div class="par"><div class="verse" verse="18"><div class="verse-label">18</div>Un levītus Es esmu Sev ņēmis visu Israēla bērnu pirmdzimto vietā.</div></div>
<div class="par"><div class="verse" verse="19"><div class="verse-label">19</div>Un Es esmu nodevis levītus par īpašu dāvanu Āronam un viņa dēliem visu Israēla bērnu vidū, lai tie kalpotu Saiešanas teltī par Israēla bērniem un lai salīdzinātu Israēla bērnus, ka nekāds posts nenāktu pār Israēla bērniem, kad viņi paši tuvotos svētumam."</div></div>
<div class="par"><div class="verse" verse="20"><div class="verse-label">20</div>Tad Mozus un Ārons un visa Israēla bērnu draudze tā rīkojās ar levītiem; kā Tas Kungs to Mozum bija pavēlējis par levītiem, tā Israēla bērni ar viņiem rīkojās.</div></div>
<div class="par"><div class="verse" verse="21"><div class="verse-label">21</div>Un levīti šķīstījās un mazgāja savas drēbes, un Ārons viņus ielīgoja kā līgojamo upuri Tā Kunga priekšā, un Ārons izdarīja salīdzināšanu viņu labad, lai tos šķīstītu.</div></div>
<div class="par"><div class="verse" verse="22"><div class="verse-label">22</div>Un pēc tam levīti gāja Saiešanas teltī, lai veiktu tiem uzdoto kalpošanu Ārona un viņa dēlu priekšā; kā Tas Kungs par levītiem Mozum bija pavēlējis, tā arī tie ar viņiem darīja.</div></div>
<div class="par"><div class="verse" verse="23"><div class="verse-label">23</div>Un Tas Kungs runāja uz Mozu:</div></div>
<div class="par"><div class="verse" verse="24"><div class="verse-label">24</div>"Tie ir levītu pienākumi: kam ir divdesmit pieci gadi vai kas ir vecāks, tas lai stājas Saiešanas telts darbā;</div></div>
<div class="par"><div class="verse" verse="25"><div class="verse-label">25</div>bet no piecdesmit gadiem lai viņš atstājas no savas kalpošanas un lai viņš vairs nestrādā.</div></div>
<div class="par"><div class="verse" verse="26"><div class="verse-label">26</div>Bet viņš var goda amatu pildīt starp saviem brāļiem Saiešanas teltī, lai paturētu amatu, bet lai tas patiesu kalpošanas darbu vairs nestrādā. Tā tev jārīkojas ar levītiem un viņu amatu."</div></div>
    </body>
</html>
