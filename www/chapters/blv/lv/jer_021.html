
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir tas vārds, kas nāca pār Jeremiju no Tā Kunga, kad ķēniņš Cedekija sūtīja Pašhuru, Malkijas dēlu, un priesteri Cefanju, Maāsejas dēlu, pie Jeremijas un lika tam sacīt:</div></div>
<div class="par"><div class="verse" verse="2"><div class="verse-label">2</div>"Runā tu ar To Kungu mūsu dēļ! Jo Bābeles ķēniņš Nebukadnēcars ir mūs aplencis. Varbūt Tas Kungs darīs atkal ar mums kādu brīnumu kā citkārt, ka šis no mums aiziet!"</div></div>
<div class="par"><div class="verse" verse="3"><div class="verse-label">3</div>Tad Jeremija tiem sacīja: "Atbildiet Cedekijam tā:</div></div>
<div class="par"><div class="verse" verse="4"><div class="verse-label">4</div>tā saka Tas Kungs, Israēla Dievs: redzi, kara ieročus, kas jūsu rokās, ar kuriem jūs līdz šim cīnījāties pret Bābeles ķēniņu un pret kaldejiem, kas jūs aplenkuši, un cīnījāties ārpus mūriem, tos Es gribu pagriezt uz otru pusi un tos visus vienkopus ievest pilsētā.</div></div>
<div class="par"><div class="verse" verse="5"><div class="verse-label">5</div>Un Es pats karošu ar jums ar paceltu roku un stipru elkoni, ar bardzību, cīņas degsmi un lielā niknumā.</div></div>
<div class="par"><div class="verse" verse="6"><div class="verse-label">6</div>Un Es nogalināšu visus šai pilsētā dzīvojošos cilvēkus un lopus, tie mirs nāvīgā visu iznīcinātājā sērgā!</div></div>
<div class="par"><div class="verse" verse="7"><div class="verse-label">7</div>Pēc tam, saka Tas Kungs, Es nodošu Jūdas ķēniņu Cedekiju līdz ar viņa kalpiem un tautu, kuri būs pāri palikuši pilsētā no mēra, no zobena un bada, Nebukadnēcara, Bābeles ķēniņa, rokā un to rokā, kas tiecas pēc viņu dzīvības, lai viņus nokauj ar zobenu bez žēlastības, tos netaupa un nesaudzē!</div></div>
<div class="par"><div class="verse" verse="8"><div class="verse-label">8</div>Bet tautai šeit saki: tā saka Tas Kungs: redzi, Es lieku jums priekšā izvēlēties dzīvības vai nāves ceļu:</div></div>
<div class="par"><div class="verse" verse="9"><div class="verse-label">9</div>kas paliek še pilsētā, tie mirs no zobena, no bada vai mēra, bet, kas iziet un padodas kaldejiem, kas jūs apsēduši, tie paliks dzīvi un nokļūs drošībā,</div></div>
<div class="par"><div class="verse" verse="10"><div class="verse-label">10</div>jo Es esmu pagriezis Savu vaigu pret šo pilsētu tai par postu un ne par svētību, tā saka Tas Kungs, tā tiks nodota Bābeles ķēniņa rokās, un tas to nodedzinās ar uguni!</div></div>
<div class="par"><div class="verse" verse="11"><div class="verse-label">11</div>Jūdas ķēniņa namam saki: klausaities Tā Kunga vārdu!</div></div>
<div class="par"><div class="verse" verse="12"><div class="verse-label">12</div>Tā saka Tas Kungs: tu Dāvida nams! Noturiet katru rītu taisnu tiesu un izglābiet apspiesto no varmākas rokas, lai Manas dusmas neuzliesmo kā uguns un nedeg nedzēšamas jūsu ļauno darbu dēļ!</div></div>
<div class="par"><div class="verse" verse="13"><div class="verse-label">13</div>Es celšos pret tevi, kas tu dzīvo ielejā, tu klajuma klints, tā saka Tas Kungs. Jūs sakāt: kas mums varētu uzbrukt vai ielauzties mūsu mājokļos?</div></div>
<div class="par"><div class="verse" verse="14"><div class="verse-label">14</div>Redzi, Es jūs piemeklēšu pēc jūsu darbu augļiem, tā saka Tas Kungs, Es iededzināšu uguni viņas mežā, tā aprīs visu viņas apkārtni!"</div></div>
    </body>
</html>
