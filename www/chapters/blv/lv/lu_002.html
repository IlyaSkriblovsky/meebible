
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī laikā nāca no ķeizara Augusta pavēle uzrakstīt visus valsts iedzīvotājus.</div></div>
<div class="par"><div class="verse" verse="2"><div class="verse-label">2</div>Un šī pirmā uzrakstīšana notika tajā brīdī, kad Kirenijs valdīja Sīrijā.</div></div>
<div class="par"><div class="verse" verse="3"><div class="verse-label">3</div>Tad visi nogāja pierakstīties, katrs savā cilts pilsētā.</div></div>
<div class="par"><div class="verse" verse="4"><div class="verse-label">4</div>Arī Jāzeps no Galilejas, no Nacaretes pilsētas, nogāja uz Jūdeju, uz Dāvida pilsētu, vārdā Bētlemi, tāpēc ka viņš bija no Dāvida nama un cilts,</div></div>
<div class="par"><div class="verse" verse="5"><div class="verse-label">5</div>ka pierakstītos ar Mariju, savu saderināto, kas bija grūta.</div></div>
<div class="par"><div class="verse" verse="6"><div class="verse-label">6</div>Un, tiem turpat esot, viņai laiks pienāca dzemdēt.</div></div>
<div class="par"><div class="verse" verse="7"><div class="verse-label">7</div>Un viņai piedzima pirmdzimtais Dēls, un viņa To ietina autiņos un lika silē, jo tiem citur nebija vietas tai mājoklī.</div></div>
<div class="par"><div class="verse" verse="8"><div class="verse-label">8</div>Un gani bija ap to pašu vietu laukā, tie, nomodā būdami, sargāja naktī savus lopus,</div></div>
<div class="par"><div class="verse" verse="9"><div class="verse-label">9</div>un Tā Kunga eņģelis pie tiem piestājās, un Tā Kunga spožums tos apspīdēja, un tie bijās ļoti.</div></div>
<div class="par"><div class="verse" verse="10"><div class="verse-label">10</div>Bet eņģelis uz tiem sacīja: "Nebīstieties, jo redzi, es jums pasludinu lielu prieku, kas visiem ļaudīm notiks:</div></div>
<div class="par"><div class="verse" verse="11"><div class="verse-label">11</div>jo jums šodien Pestītājs dzimis, Dāvida pilsētā, kas ir Kristus, Tas Kungs.</div></div>
<div class="par"><div class="verse" verse="12"><div class="verse-label">12</div>Un to ņemieties par zīmi: jūs atradīsit bērnu autos ietītu un silē gulošu."</div></div>
<div class="par"><div class="verse" verse="13"><div class="verse-label">13</div>Un piepeši tur pie eņģeļa bija debespulku draudze; tie slavēja Dievu un sacīja:</div></div>
<div class="par"><div class="verse" verse="14"><div class="verse-label">14</div>"Gods Dievam augstībā, un miers virs zemes, un cilvēkiem labs prāts."</div></div>
<div class="par"><div class="verse" verse="15"><div class="verse-label">15</div>Un, kad nu eņģeļi no tiem bija aizgājuši uz debesīm, tad gani runāja savā starpā: "Ejam tad nu uz Bētlemi raudzīt, kas noticis, ko Tas Kungs mums licis paziņot."</div></div>
<div class="par"><div class="verse" verse="16"><div class="verse-label">16</div>Un tie steigdamies nāca un atrada gan Mariju, gan Jāzepu un bērniņu, silē gulošu.</div></div>
<div class="par"><div class="verse" verse="17"><div class="verse-label">17</div>Bet, to redzējuši, tie izpauda to, kas tiem bija sacīts par šo bērnu.</div></div>
<div class="par"><div class="verse" verse="18"><div class="verse-label">18</div>Un visi, kas to dzirdēja, izbrīnījās par vārdiem, ko gani tiem bija sacījuši.</div></div>
<div class="par"><div class="verse" verse="19"><div class="verse-label">19</div>Bet Marija visus vārdus paturēja prātā, tos pārdomādama savā sirdī.</div></div>
<div class="par"><div class="verse" verse="20"><div class="verse-label">20</div>Un gani griezās uz mājām, godāja un teica Dievu par visu, ko tie bija dzirdējuši un redzējuši, tā kā tas tiem bija sludināts.</div></div>
<div class="par"><div class="verse" verse="21"><div class="verse-label">21</div>Kad astoņas dienas bija pagājušas un bērns bija jāapgraiza, tad Viņa vārdu nosauca: Jēzus, kā to eņģelis bija teicis, pirms Viņš bija iedzimis mātes miesās.</div></div>
<div class="par"><div class="verse" verse="22"><div class="verse-label">22</div>Un, kad viņas šķīstīšanas dienas bija beigušās pēc Mozus bauslības, tad tie Viņu nesa uz Jeruzālemi, lai to stādītu Tam Kungam priekšā</div></div>
<div class="par"><div class="verse" verse="23"><div class="verse-label">23</div>pēc Tā Kunga bauslības priekšraksta: katrs vīriešu kārtas pirmdzimtais lai ir Dievam svētīts, -</div></div>
<div class="par"><div class="verse" verse="24"><div class="verse-label">24</div>un lai nestu upuri pēc Dieva bauslības priekšraksta: vienu pāri ūbeļu vai divus jaunus baložus.</div></div>
<div class="par"><div class="verse" verse="25"><div class="verse-label">25</div>Un redzi, kāds cilvēks bija Jeruzālemē, vārdā Sīmeans; šis cilvēks bija taisns un dievbijīgs, gaidīdams uz Israēla iepriecināšanu, un Svētais Gars bija viņā.</div></div>
<div class="par"><div class="verse" verse="26"><div class="verse-label">26</div>Viņam Svētais Gars bija pasludinājis, ka tas nāvi neredzēšot, iekāms nebūšot redzējis Tā Kunga Svaidīto.</div></div>
<div class="par"><div class="verse" verse="27"><div class="verse-label">27</div>Tas, Svētā Gara skubināts, nāca Templī, kad vecāki Jēzus bērnu ienesa, lai izpildītu pie Viņa bauslības paražu,</div></div>
<div class="par"><div class="verse" verse="28"><div class="verse-label">28</div>tad, To uz savām rokām ņēmis, viņš Dievu teica un sacīja:</div></div>
<div class="par"><div class="verse" verse="29"><div class="verse-label">29</div>"Kungs, lai nu Tavs kalps aiziet mierā, kā Tu esi sacījis;</div></div>
<div class="par"><div class="verse" verse="30"><div class="verse-label">30</div>jo manas acis ir redzējušas Tavu pestīšanu,</div></div>
<div class="par"><div class="verse" verse="31"><div class="verse-label">31</div>ko Tu esi sataisījis visiem ļaudīm,</div></div>
<div class="par"><div class="verse" verse="32"><div class="verse-label">32</div>gaismu apgaismot pagānus un par slavu Saviem Israēla ļaudīm."</div></div>
<div class="par"><div class="verse" verse="33"><div class="verse-label">33</div>Un Jāzeps un Viņa māte brīnījās par to, ko viņš runāja.</div></div>
<div class="par"><div class="verse" verse="34"><div class="verse-label">34</div>Un Sīmeans tos svētīja un sacīja Marijai, Viņa mātei: "Redzi, Viņš ir likts par krišanu un augšāmcelšanos daudz ļaudīm Israēlā un par zīmi, kam runā pretī.</div></div>
<div class="par"><div class="verse" verse="35"><div class="verse-label">35</div>Un tev pašai caur dvēseli zobens spiedīsies, lai daudz siržu domas nāktu zināmas."</div></div>
<div class="par"><div class="verse" verse="36"><div class="verse-label">36</div>Un tur bija praviete Anna, Fanuēla meita, no Ašera cilts, tā bija ļoti veca un pēc savām meitas dienām viņa bija dzīvojusi septiņus gadus ar savu vīru.</div></div>
<div class="par"><div class="verse" verse="37"><div class="verse-label">37</div>Un tā bija atraitne ap astoņdesmit četriem gadiem; tā nešķīrās no Tempļa, bet kalpoja Dievam dienām un naktīm ar gavēšanu un lūgšanu.</div></div>
<div class="par"><div class="verse" verse="38"><div class="verse-label">38</div>Tā arī tai pašā stundā piegāja un slavēja To Kungu, par To runādama uz visiem, kas Jeruzālemē gaidīja uz pestīšanu.</div></div>
<div class="par"><div class="verse" verse="39"><div class="verse-label">39</div>Un, visu pēc Tā Kunga bauslības izpildījuši, tie atgriezās Galilejā, savā pilsētā Nacaretē.</div></div>
<div class="par"><div class="verse" verse="40"><div class="verse-label">40</div>Bet bērns auga un tapa stiprs garā, pilns gudrības, un Dieva žēlastība bija ar Viņu.</div></div>
<div class="par"><div class="verse" verse="41"><div class="verse-label">41</div>Un Viņa vecāki gāja ik gadus uz Jeruzālemi Pashā svētkos.</div></div>
<div class="par"><div class="verse" verse="42"><div class="verse-label">42</div>Kad nu Viņš bija divpadsmit gadus vecs, tad tie pēc svētku ieraduma gāja uz Jeruzālemi.</div></div>
<div class="par"><div class="verse" verse="43"><div class="verse-label">43</div>Un, kad svētku dienas bija pagājušas, tad, tiem atkal uz mājām ejot, bērns Jēzus palika Jeruzālemē, un Jāzeps un Viņa māte to nezināja.</div></div>
<div class="par"><div class="verse" verse="44"><div class="verse-label">44</div>Bet tie domāja, ka Viņš esot pie ceļabiedriem; un, vienas dienas gājumu nostaigājuši, tie Viņu meklēja pie radiem un pazīstamiem.</div></div>
<div class="par"><div class="verse" verse="45"><div class="verse-label">45</div>Un, kad tie Viņu neatrada, tad tie gāja atpakaļ uz Jeruzālemi, lai To meklētu.</div></div>
<div class="par"><div class="verse" verse="46"><div class="verse-label">46</div>Un pēc trim dienām tie Viņu atrada Templī sēžam starp mācītājiem, tos klausoties un tos jautājot.</div></div>
<div class="par"><div class="verse" verse="47"><div class="verse-label">47</div>Un visi, kas Viņu dzirdēja, iztrūkušies brīnījās par Viņa saprašanu un Viņa atbildēm.</div></div>
<div class="par"><div class="verse" verse="48"><div class="verse-label">48</div>Un, Viņu ieraudzījuši, vecāki pārbijās, un Viņa māte sacīja Viņam: "Mans dēls, kāpēc Tu mums to esi darījis? Redzi, Tavs tēvs un es, mēs Tevi ar sāpēm esam meklējuši."</div></div>
<div class="par"><div class="verse" verse="49"><div class="verse-label">49</div>Bet Viņš tiem atbildēja: "Kam jūs esat Mani meklējuši? Vai nezinājāt, ka Man jādarbojas Sava Tēva lietās?"</div></div>
<div class="par"><div class="verse" verse="50"><div class="verse-label">50</div>Bet tie neizprata uz viņiem sacīto vārdu.</div></div>
<div class="par"><div class="verse" verse="51"><div class="verse-label">51</div>Un Viņš nogāja tiem līdzi uz Nacareti un bija tiem paklausīgs. Bet Viņa māte visus šos vārdus paturēja savā sirdī.</div></div>
<div class="par"><div class="verse" verse="52"><div class="verse-label">52</div>Un Jēzus pieņēmās gudrībā, augumā un piemīlībā pie Dieva un cilvēkiem.</div></div>
    </body>
</html>
