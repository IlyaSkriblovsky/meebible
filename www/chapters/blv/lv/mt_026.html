
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika, kad Jēzus bija pabeidzis visas šīs runas, tad Viņš sacīja Saviem mācekļiem:</div></div>
<div class="par"><div class="verse" verse="2"><div class="verse-label">2</div>"Jūs zināt, ka pēc divām dienām būs Pashā, un Cilvēka Dēls tiks nodots, lai Viņu krustā sistu."</div></div>
<div class="par"><div class="verse" verse="3"><div class="verse-label">3</div>Tad sapulcējās augstie priesteri un ļaužu vecaji augstā priestera Kajafas pilī.</div></div>
<div class="par"><div class="verse" verse="4"><div class="verse-label">4</div>Un tie apspriedās, kā Jēzu ar viltu saņemt un nokaut.</div></div>
<div class="par"><div class="verse" verse="5"><div class="verse-label">5</div>Bet tie sacīja: "Tikai ne svētkos, lai ļaudīs neceltos nemiers."</div></div>
<div class="par"><div class="verse" verse="6"><div class="verse-label">6</div>Bet, kad Jēzus bija Betānijā spitālīgā Sīmaņa namā,</div></div>
<div class="par"><div class="verse" verse="7"><div class="verse-label">7</div>viena sieva piegāja pie Viņa, tai bija akmens trauciņš ar dārgu svaidāmo eļļu, kuru tā izlēja Viņam uz galvu, Viņam sēžot pie galda.</div></div>
<div class="par"><div class="verse" verse="8"><div class="verse-label">8</div>Kad mācekļi to redzēja, tie apskaitās un sacīja: "Kamdēļ šī izšķērdība?</div></div>
<div class="par"><div class="verse" verse="9"><div class="verse-label">9</div>To varēja dārgi pārdot un naudu izdalīt nabagiem."</div></div>
<div class="par"><div class="verse" verse="10"><div class="verse-label">10</div>Bet Jēzus, to nomanījis, sacīja tiem: "Kam jūs apgrūtināt šo sievu? Viņa pie Manis ir padarījusi labu darbu.</div></div>
<div class="par"><div class="verse" verse="11"><div class="verse-label">11</div>Jo nabagi ir arvien pie jums, bet Es neesmu arvien.</div></div>
<div class="par"><div class="verse" verse="12"><div class="verse-label">12</div>Jo, izliedama šo eļļu uz Manu miesu, viņa gribējusi Mani kapam svaidīt.</div></div>
<div class="par"><div class="verse" verse="13"><div class="verse-label">13</div>Patiesi Es jums saku: kur vien visā pasaulē sludinās šo evaņģēliju, tur arī sacīs viņai par piemiņu, ko tā ir darījusi."</div></div>
<div class="par"><div class="verse" verse="14"><div class="verse-label">14</div>Tad viens no divpadsmit, saukts Jūda Iskariots, nogāja pie augstajiem priesteriem</div></div>
<div class="par"><div class="verse" verse="15"><div class="verse-label">15</div>un sacīja: "Ko jūs man dosit, es jums Viņu nodošu?" Un viņi iedeva tam trīsdesmit sudraba gabalus.</div></div>
<div class="par"><div class="verse" verse="16"><div class="verse-label">16</div>Un no tā laika tas meklēja izdevīgu brīdi, lai Viņu nodotu.</div></div>
<div class="par"><div class="verse" verse="17"><div class="verse-label">17</div>Bet pirmajā Neraudzētās maizes dienā mācekļi nāca pie Jēzus un sacīja Viņam: "Kur Tu gribi, lai mēs Tev sataisām ēst Pashā jēru?"</div></div>
<div class="par"><div class="verse" verse="18"><div class="verse-label">18</div>Bet Viņš sacīja: "Noeita pilsētā pie kāda un sakait tam: Mācītājs saka: Mans laiks ir tuvu klāt, pie tevis Es turēšu Pashā ar Saviem mācekļiem."</div></div>
<div class="par"><div class="verse" verse="19"><div class="verse-label">19</div>Un mācekļi darīja tā, kā Jēzus bija tiem pavēlējis, un viņi sataisīja Pashā jēru.</div></div>
<div class="par"><div class="verse" verse="20"><div class="verse-label">20</div>Un, kad vakars metās, Viņš apsēdās ar divpadsmit mācekļiem,</div></div>
<div class="par"><div class="verse" verse="21"><div class="verse-label">21</div>un, tiem ēdot, Viņš sacīja: "Patiesi Es jums saku: viens no jums Mani nodos."</div></div>
<div class="par"><div class="verse" verse="22"><div class="verse-label">22</div>Un tie ļoti noskuma un sāka cits pēc cita Viņam sacīt: "Taču ne es, Kungs?"</div></div>
<div class="par"><div class="verse" verse="23"><div class="verse-label">23</div>Bet Viņš atbildēja un sacīja: "Kas ar Mani mērc savu roku bļodā, tas Mani nodos.</div></div>
<div class="par"><div class="verse" verse="24"><div class="verse-label">24</div>Cilvēka Dēls gan aiziet, kā par Viņu rakstīts, bet vai tam cilvēkam, kas nodod Cilvēka Dēlu! Tam būtu labāk, ka nemaz nebūtu dzimis."</div></div>
<div class="par"><div class="verse" verse="25"><div class="verse-label">25</div>Bet Jūda, kas Viņu nodeva, atbildēja un sacīja: "Taču ne es, rabi?" Viņš saka uz to: "Tu to teici."</div></div>
<div class="par"><div class="verse" verse="26"><div class="verse-label">26</div>Bet, tiem vēl ēdot, Jēzus ņēma maizi, svētīja, pārlauza un deva to Saviem mācekļiem un sacīja: "Ņemiet, ēdiet, tā ir Mana miesa."</div></div>
<div class="par"><div class="verse" verse="27"><div class="verse-label">27</div>Un Viņš ņēma biķeri, pateicās un deva to tiem, un sacīja: "Dzeriet visi no tā.</div></div>
<div class="par"><div class="verse" verse="28"><div class="verse-label">28</div>Jo tās ir Manas jaunās derības asinis, kas par daudziem tiek izlietas grēku piedošanai.</div></div>
<div class="par"><div class="verse" verse="29"><div class="verse-label">29</div>Bet Es jums saku: Es no šī laika vairs nedzeršu no šiem vīnakoka augļiem līdz tai dienai, kad Es to ar jums no jauna dzeršu Sava Tēva valstībā."</div></div>
<div class="par"><div class="verse" verse="30"><div class="verse-label">30</div>Un, pateicības dziesmu dziedājuši, tie aizgāja uz Eļļas kalnu.</div></div>
<div class="par"><div class="verse" verse="31"><div class="verse-label">31</div>Tad Jēzus saka tiem: "Jūs visi šinī naktī pret Mani apgrēcināsities, jo stāv rakstīts: Es sitīšu ganu, un ganāmā pulka avis izklīdīs.-</div></div>
<div class="par"><div class="verse" verse="32"><div class="verse-label">32</div>Bet pēc Manas augšāmcelšanās Es jums pa priekšu aiziešu uz Galileju."</div></div>
<div class="par"><div class="verse" verse="33"><div class="verse-label">33</div>Bet Pēteris atbildēja un uz to sacīja: "Kad visi pret Tevi apgrēcinātos, es nemūžam neapgrēcināšos."</div></div>
<div class="par"><div class="verse" verse="34"><div class="verse-label">34</div>Jēzus sacīja tam: "Patiesi Es tev saku: šinī naktī, pirms gailis dziedās, tu Mani trīs reizes aizliegsi."</div></div>
<div class="par"><div class="verse" verse="35"><div class="verse-label">35</div>Pēteris saka Viņam: "Jebšu man būtu jāmirst ar Tevi, taču nemūžam Tevi neaizliegšu." Tāpat arī visi citi mācekļi sacīja.</div></div>
<div class="par"><div class="verse" verse="36"><div class="verse-label">36</div>Tad Jēzus aiziet ar Saviem mācekļiem uz kādu vietu ar nosaukumu Ģetzemane un saka mācekļiem: "Nosēdieties šeit, Es paiešu tālāk un pielūgšu Dievu."</div></div>
<div class="par"><div class="verse" verse="37"><div class="verse-label">37</div>Un Viņš ņēma Sev līdzi Pēteri un abus Cebedeja dēlus un sāka skumt un baiļoties.</div></div>
<div class="par"><div class="verse" verse="38"><div class="verse-label">38</div>Tad Viņš saka tiem: "Mana dvēsele ir noskumusi līdz nāvei: palieciet šeit un esiet ar Mani nomodā."</div></div>
<div class="par"><div class="verse" verse="39"><div class="verse-label">39</div>Un, nedaudz pagājis, Viņš krita uz Sava vaiga pie zemes, lūdza Dievu un sacīja: "Mans Tēvs, ja tas var būt, tad lai šis biķeris iet Man garām, tomēr ne kā Es gribu, bet kā Tu gribi."</div></div>
<div class="par"><div class="verse" verse="40"><div class="verse-label">40</div>Un Viņš nāk pie mācekļiem un atrod tos guļam un saka uz Pēteri: "Tātad jūs nespējat nevienu pašu stundu būt ar Mani nomodā?</div></div>
<div class="par"><div class="verse" verse="41"><div class="verse-label">41</div>Esiet modrīgi un lūdziet Dievu, ka jūs neiekrītat kārdināšanā, gars ir gan labprātīgs, bet miesa ir vāja."</div></div>
<div class="par"><div class="verse" verse="42"><div class="verse-label">42</div>Viņš atkal aizgāja otru reizi un lūdza Dievu, sacīdams: "Mans Tēvs, ja šis biķeris nevar Man iet garām, lai nebūtu tas jādzer, tad lai notiek Tavs prāts."</div></div>
<div class="par"><div class="verse" verse="43"><div class="verse-label">43</div>Un Viņš nāk un atrod tos atkal guļam, jo viņu acis bija pilnas miega.</div></div>
<div class="par"><div class="verse" verse="44"><div class="verse-label">44</div>Un Viņš tos atstāja un atkal nogāja un lūdza Dievu trešo reizi, tos pašus vārdus sacīdams.</div></div>
<div class="par"><div class="verse" verse="45"><div class="verse-label">45</div>Tad Viņš nāk pie Saviem mācekļiem un saka uz tiem: "Jūs arvien vēl guļat un dusat! Redzi, tā stunda ir klāt, Cilvēka Dēls tiek nodots grēcinieku rokās.</div></div>
<div class="par"><div class="verse" verse="46"><div class="verse-label">46</div>Celieties, ejam! Redzi, kas Mani nodod, ir klāt."</div></div>
<div class="par"><div class="verse" verse="47"><div class="verse-label">47</div>Un, Viņam vēl runājot, redzi, nāca Jūda, viens no divpadsmit, un viņam līdzi liels ļaužu pulks no augstajiem priesteriem un tautas vecajiem ar zobeniem un nūjām.</div></div>
<div class="par"><div class="verse" verse="48"><div class="verse-label">48</div>Bet nodevējs bija tiem devis tādu zīmi un sacījis: "Kuru es skūpstīšu, tas ir Tas, To gūstait."</div></div>
<div class="par"><div class="verse" verse="49"><div class="verse-label">49</div>Un tūdaļ viņš piegāja pie Jēzus un sacīja: "Esi sveicināts, rabi," - un skūpstīja Viņu.</div></div>
<div class="par"><div class="verse" verse="50"><div class="verse-label">50</div>Bet Jēzus tam sacīja: "Draugs, kāpēc tu esi šeit?" Tad tie piegāja pie Jēzus, pielika Tam rokas un To saņēma.</div></div>
<div class="par"><div class="verse" verse="51"><div class="verse-label">51</div>Un redzi, viens no tiem, kas bija pie Jēzus, izstiepa roku, izvilka zobenu, cirta augstā priestera kalpam un nocirta viņam ausi.</div></div>
<div class="par"><div class="verse" verse="52"><div class="verse-label">52</div>Tad Jēzus saka tam: "Bāz savu zobenu viņa vietā, jo visi, kas ņem zobenu, no zobena aizies bojā.</div></div>
<div class="par"><div class="verse" verse="53"><div class="verse-label">53</div>Jeb vai tu domā, ka Es nevarētu lūgt Savu Tēvu un Viņš Man nesūtītu tūlīt vairāk nekā divpadsmit leģionu eņģeļu?</div></div>
<div class="par"><div class="verse" verse="54"><div class="verse-label">54</div>Bet kā tad raksti lai piepildītos? Jo tam tā būs notikt."</div></div>
<div class="par"><div class="verse" verse="55"><div class="verse-label">55</div>Tanī pašā stundā Jēzus sacīja uz ļaužu pulku: "Kā pret slepkavu jūs esat izgājuši ar zobeniem un nūjām Mani gūstīt. Ik dienas Es pie jums sēdēju Templī mācīdams, un jūs Mani neesat aiztikuši.</div></div>
<div class="par"><div class="verse" verse="56"><div class="verse-label">56</div>Bet tas viss noticis, lai praviešu raksti piepildītos." Tad visi mācekļi atstāja Viņu un bēga.</div></div>
<div class="par"><div class="verse" verse="57"><div class="verse-label">57</div>Bet tie Jēzu saņēma un aizveda pie augstā priestera Kajafas, kur rakstu mācītāji un vecaji bija sapulcējušies.</div></div>
<div class="par"><div class="verse" verse="58"><div class="verse-label">58</div>Bet Pēteris Viņam sekoja no tālienes līdz augstā priestera pilij un, tur iegājis, apsēdās pie sulaiņiem noskatīties, kā viss beigsies.</div></div>
<div class="par"><div class="verse" verse="59"><div class="verse-label">59</div>Bet augstie priesteri, vecaji un visa augstā tiesa meklēja viltus liecību pret Jēzu, lai To varētu nokaut,</div></div>
<div class="par"><div class="verse" verse="60"><div class="verse-label">60</div>un tomēr neatrada, jebšu uzstājās daudz viltus liecinieku; beidzot divi nāca priekšā un sacīja:</div></div>
<div class="par"><div class="verse" verse="61"><div class="verse-label">61</div>"Viņš ir teicis: Es varu noplēst Dieva Templi un to atkal trijās dienās uzcelt."</div></div>
<div class="par"><div class="verse" verse="62"><div class="verse-label">62</div>Un augstais priesteris piecēlās un sacīja uz Viņu: "Vai Tu neatbildi nekā uz to, ko tie liecina pret Tevi?"</div></div>
<div class="par"><div class="verse" verse="63"><div class="verse-label">63</div>Bet Jēzus cieta klusu. Un augstais priesteris sacīja Tam: "Pie dzīvā Dieva es Tevi zvērinu, saki mums: vai Tu esi Kristus, Dieva Dēls?"</div></div>
<div class="par"><div class="verse" verse="64"><div class="verse-label">64</div>Jēzus tam saka: "Tu to teici. Bet Es jums saku: no šī laika jūs redzēsit Cilvēka Dēlu sēžam pie Visuspēcīgā labās rokas un nākam uz debess padebešiem."</div></div>
<div class="par"><div class="verse" verse="65"><div class="verse-label">65</div>Tad augstais priesteris saplēsa savas drēbes un sacīja: "Viņš ir Dievu zaimojis. Kam mums vēl liecinieku vajag? Redzi, tagad jūs paši Viņa Dieva zaimošanu dzirdējāt.</div></div>
<div class="par"><div class="verse" verse="66"><div class="verse-label">66</div>Kā jums šķiet?" Bet tie atbildēja: "Viņš ir nāvi pelnījis."</div></div>
<div class="par"><div class="verse" verse="67"><div class="verse-label">67</div>Tad tie Viņam spļāva vaigā un sita ar dūrēm; bet citi Viņu pļaukāja</div></div>
<div class="par"><div class="verse" verse="68"><div class="verse-label">68</div>un sacīja: "Pravieto mums, Kristu, kurš Tevi sita?"</div></div>
<div class="par"><div class="verse" verse="69"><div class="verse-label">69</div>Bet Pēteris sēdēja priekšnamā. Un pie viņa pienāca kalpone un sacīja: "Tu arīdzan biji ar Jēzu Galilieti."</div></div>
<div class="par"><div class="verse" verse="70"><div class="verse-label">70</div>Bet viņš liedzās visu priekšā, sacīdams: "Es nesaprotu, ko tu runā."</div></div>
<div class="par"><div class="verse" verse="71"><div class="verse-label">71</div>Un, kad viņš bija izgājis vārtu priekšā, kāda cita, ieraudzījusi viņu, saka tiem, kas tur bija: "Šis arīdzan bija ar Jēzu Nacarieti."</div></div>
<div class="par"><div class="verse" verse="72"><div class="verse-label">72</div>Un viņš atkal liedzās, zvērēdams: "Es to Cilvēku nepazīstu."</div></div>
<div class="par"><div class="verse" verse="73"><div class="verse-label">73</div>Un pēc maza brīža tie, kas tur stāvēja, piegāja pie Pētera un sacīja uz to: "Patiesi, arī tu esi viens no tiem, jo tava valoda jau nodod tevi."</div></div>
<div class="par"><div class="verse" verse="74"><div class="verse-label">74</div>Tad viņš sāka lādēties un dievoties: "Es to Cilvēku nepazīstu." Un tūdaļ gailis dziedāja.</div></div>
<div class="par"><div class="verse" verse="75"><div class="verse-label">75</div>Un Pēteris atcerējās Jēzus vārdus, ko Viņš tam bija sacījis: "Pirms gailis dziedās, tu Mani trīs reizes aizliegsi." Un viņš izgāja ārā un gauži raudāja.</div></div>
    </body>
</html>
