
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ījabs atkal atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Klausaities, klausaities manu runu, un lai tā aizstāj man jūsu mierinājumus!</div></div>
<div class="par"><div class="verse" verse="3"><div class="verse-label">3</div>Atļaujiet man runāt, un pēc maniem vārdiem tad tu vari, cik gribi, zoboties!</div></div>
<div class="par"><div class="verse" verse="4"><div class="verse-label">4</div>Vai tad mana sūdzība vēršas pret cilvēkiem, bet vai man nav iemesla savā garā būt nepacietīgam?</div></div>
<div class="par"><div class="verse" verse="5"><div class="verse-label">5</div>Pagriezieties šurp pie manis - un jūs sastingsit un liksit roku uz savas mutes!</div></div>
<div class="par"><div class="verse" verse="6"><div class="verse-label">6</div>Pat man, tiklīdz es to tikai pieminu, ir jāizbīstas, un manu miesu sagrābj šaušalas!</div></div>
<div class="par"><div class="verse" verse="7"><div class="verse-label">7</div>Kāpēc bezdievīgie paliek dzīvi, top veci un pieņemas pat vareni spēkā?</div></div>
<div class="par"><div class="verse" verse="8"><div class="verse-label">8</div>Viņu vaigu priekšā ir nostiprinājušies to pēcnācēji, un viņu acu priekšā ir viņu atvašu atvases.</div></div>
<div class="par"><div class="verse" verse="9"><div class="verse-label">9</div>Viņu nami stāv neapdraudēti, tiem nevaid it nekādas bailes, un viņus neskar Dieva rīkste.</div></div>
<div class="par"><div class="verse" verse="10"><div class="verse-label">10</div>Viņu vērsis aplec un neatstāj teles ālavās, viņu govs atnesas, tā neizmetas.</div></div>
<div class="par"><div class="verse" verse="11"><div class="verse-label">11</div>Tie savus mazos zēnus izlaiž kā avju pulkus, un viņu bērni lēkā bariem.</div></div>
<div class="par"><div class="verse" verse="12"><div class="verse-label">12</div>Tie ir līksmi ar bungām un cītarām un priecājas ar stabuļu skaņām.</div></div>
<div class="par"><div class="verse" verse="13"><div class="verse-label">13</div>Tie savas dienas vada brangi pārtikuši un mierā ieslīgst mirušo valstī.</div></div>
<div class="par"><div class="verse" verse="14"><div class="verse-label">14</div>Un, lūk, tomēr tie ir, kas saka Dievam: atkāpies no mums, mums nav nekādas patikas zināt Tavus ceļus!</div></div>
<div class="par"><div class="verse" verse="15"><div class="verse-label">15</div>Kas tad ir tas Visuvarenais, ka mēs lai Viņam kalpojam, un ko tas līdz, ka mēs Viņu pielūdzam?</div></div>
<div class="par"><div class="verse" verse="16"><div class="verse-label">16</div>Redziet, viņu laime un labklājība tomēr nav viņu rokās, un lai no manis tālu paliek bezdievīgo domāšanas veids!</div></div>
<div class="par"><div class="verse" verse="17"><div class="verse-label">17</div>Bet cik bieži tad gadās, ka izdziest bezdievīgo gaismeklis un viņus skar iznīcības pirksts, ka Viņš viņiem piešķir likteņus saskaņā ar Savām dusmām,</div></div>
<div class="par"><div class="verse" verse="18"><div class="verse-label">18</div>ka tie kļūst kā salmi vēja varā, kā pelavas, ko virpuļos aiznes lielā auka?</div></div>
<div class="par"><div class="verse" verse="19"><div class="verse-label">19</div>Dievs pataupa, jūs sakāt, viņa nelaimi viņa bērniem. Taču Dievam vajadzētu to atmaksāt viņam pašam un tā, lai viņš to mana,</div></div>
<div class="par"><div class="verse" verse="20"><div class="verse-label">20</div>ka lai viņa paša acis redz savu postu un lai viņš dzer malku no Visuvarenā bardzības!</div></div>
<div class="par"><div class="verse" verse="21"><div class="verse-label">21</div>Un kāda gan tam bēda pēc paša dzīves par savu namu pēc tam, kad pārtraukts viņa ritošo mēnešu skaits?</div></div>
<div class="par"><div class="verse" verse="22"><div class="verse-label">22</div>Vai kāds dos pamācības Dievam, Viņam, kas tiesā pat visaugstākos?</div></div>
<div class="par"><div class="verse" verse="23"><div class="verse-label">23</div>Te viens nomirst pilns spēka visā mierā, pilnīgi bez rūpēm;</div></div>
<div class="par"><div class="verse" verse="24"><div class="verse-label">24</div>viņa slauktuves un podi ir pilni piena, un smadzenes viņa kaulos ir barības spēcinātas;</div></div>
<div class="par"><div class="verse" verse="25"><div class="verse-label">25</div>un citam jāmirst dvēseles sarūgtinājumā, un tas nemaz nav baudījis laimes labumus.</div></div>
<div class="par"><div class="verse" verse="26"><div class="verse-label">26</div>Un abi vienādi tie guļ kapa smiltīs, un pāri tiem sedzas iznīcība.</div></div>
<div class="par"><div class="verse" verse="27"><div class="verse-label">27</div>Redziet, es labi zinu jūsu slepenos sirds nodomus, jūsu aizmugurisko viltu un paņēmienus, ar kādiem jūs man darāt pāri.</div></div>
<div class="par"><div class="verse" verse="28"><div class="verse-label">28</div>Ja jūs sakāt: kur tad palicis dižciltīgā mājoklis, un kur ir bezdievīgo telts un iedzīve? -</div></div>
<div class="par"><div class="verse" verse="29"><div class="verse-label">29</div>vai tad jūs neesat jautājuši tiem, kas tālus ceļus staigā un kuru zīmes jūs neatstājat bez ievērības?</div></div>
<div class="par"><div class="verse" verse="30"><div class="verse-label">30</div>Proti, ka ļaunais glābjas nelaimes dienā un bardzības dienā top pasargāts.</div></div>
<div class="par"><div class="verse" verse="31"><div class="verse-label">31</div>Un kas viņam atklāti acīs viņa ceļu pārmet, kas viņu soda, kad tas ko dara?</div></div>
<div class="par"><div class="verse" verse="32"><div class="verse-label">32</div>Nē, viņu vēl svinīgi pavada uz pēdējo dusas vietu un izliek pie viņa kapa vēl sardzi.</div></div>
<div class="par"><div class="verse" verse="33"><div class="verse-label">33</div>Maigi sedz viņu ielejas velēnas, un viņa dzīves gaitas turpina tālāk visa pasaule, tāpat kā bezgala daudz ir bijis viņam priekšgājēju.</div></div>
<div class="par"><div class="verse" verse="34"><div class="verse-label">34</div>Kālab tad jūs mani mierināt ar neīstu patiesību? Jūsu atbildes ir un paliek tikai māņi."</div></div>
    </body>
</html>
