
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet rīta agrumā visi augstie priesteri un ļaužu vecaji pieņēma lēmumu Jēzu nonāvēt.</div></div>
<div class="par"><div class="verse" verse="2"><div class="verse-label">2</div>Un tie saistīja Viņu, aizveda un nodeva to zemes pārvaldniekam Pilātam.</div></div>
<div class="par"><div class="verse" verse="3"><div class="verse-label">3</div>Tad Jūda, Viņa nodevējs, redzēdams, ka Viņš pazudināts, nožēloja to, atnesa atpakaļ trīsdesmit sudraba gabalus augstajiem priesteriem un vecajiem</div></div>
<div class="par"><div class="verse" verse="4"><div class="verse-label">4</div>un sacīja: "Es esmu grēkojis, nododams nenoziedzīgas asinis." Bet tie sacīja: "Kas mums par daļu? Raugi tu pats!"</div></div>
<div class="par"><div class="verse" verse="5"><div class="verse-label">5</div>Un viņš nometa sudraba gabalus Templī, aizgāja un pakārās.</div></div>
<div class="par"><div class="verse" verse="6"><div class="verse-label">6</div>Bet augstie priesteri paņēma sudraba gabalus un sacīja: "Nepieklājas tos likt Dieva šķirstā, jo tā ir asins nauda."</div></div>
<div class="par"><div class="verse" verse="7"><div class="verse-label">7</div>Bet viņi nolēma pirkt par tiem podnieka tīrumu svešiniekiem par kapsētu.</div></div>
<div class="par"><div class="verse" verse="8"><div class="verse-label">8</div>Tāpēc šis tīrums ir nosaukts par asins tīrumu līdz šai dienai.</div></div>
<div class="par"><div class="verse" verse="9"><div class="verse-label">9</div>Tā ir piepildīts tas vārds, ko pravietis Jeremija runājis, sacīdams: un tie saņēma no Israēla bērniem trīsdesmit sudraba gabalus - tik dārgu maksu tie bija noteikuši -</div></div>
<div class="par"><div class="verse" verse="10"><div class="verse-label">10</div>un deva tos par podnieka tīrumu, kā Tas Kungs man ir pavēlējis.-</div></div>
<div class="par"><div class="verse" verse="11"><div class="verse-label">11</div>Bet Jēzu veda zemes pārvaldnieka priekšā. Un pārvaldnieks viņam jautāja: "Vai Tu esi Jūdu ķēniņš?" Bet Jēzus sacīja uz viņu: "Tu to saki."</div></div>
<div class="par"><div class="verse" verse="12"><div class="verse-label">12</div>Un, kad augstie priesteri un vecaji Viņu apsūdzēja, Viņš neatbildēja nenieka.</div></div>
<div class="par"><div class="verse" verse="13"><div class="verse-label">13</div>Tad Pilāts saka Viņam: "Vai Tu nedzirdi, cik smagi tie liecina pret Tevi?"</div></div>
<div class="par"><div class="verse" verse="14"><div class="verse-label">14</div>Un Viņš tam neatbildēja neviena paša vārda, tā ka pārvaldnieks ļoti brīnījās.</div></div>
<div class="par"><div class="verse" verse="15"><div class="verse-label">15</div>Bet svētkos zemes pārvaldnieks mēdza atlaist tautai vienu cietumnieku, kuru tā vēlējās.</div></div>
<div class="par"><div class="verse" verse="16"><div class="verse-label">16</div>Un tanī laikā tiem bija kāds sevišķi bīstams cietumnieks, vārdā Baraba.</div></div>
<div class="par"><div class="verse" verse="17"><div class="verse-label">17</div>Un, kad tie bija sapulcējušies, Pilāts sacīja uz tiem: "Kuru jūs gribat, lai es jums atlaižu, vai Barabu vai Jēzu, kuru sauc par Kristu?"</div></div>
<div class="par"><div class="verse" verse="18"><div class="verse-label">18</div>Jo viņš zināja, ka tie To bija nodevuši aiz skaudības.</div></div>
<div class="par"><div class="verse" verse="19"><div class="verse-label">19</div>Bet, viņam sēžot uz soģa krēsla, viņa sieva sūtīja pie tā un lika sacīt: "Liec mierā šo taisno, jo es šonakt sapnī daudz cietu Viņa dēļ."</div></div>
<div class="par"><div class="verse" verse="20"><div class="verse-label">20</div>Bet augstie priesteri un vecaji pierunāja ļaudis, ka tie izlūgtos Barabu, bet Jēzu nokautu.</div></div>
<div class="par"><div class="verse" verse="21"><div class="verse-label">21</div>Un zemes pārvaldnieks atbildēja un sacīja tiem: "Kuru jūs gribat no šiem abiem, lai es jums atlaižu?" Bet tie sacīja: "Barabu."</div></div>
<div class="par"><div class="verse" verse="22"><div class="verse-label">22</div>Tad Pilāts saka tiem: "Ko tad es lai daru ar Jēzu, kuru sauc par Kristu?" Viņi visi saka: "Sist Viņu krustā!"</div></div>
<div class="par"><div class="verse" verse="23"><div class="verse-label">23</div>Bet viņš sacīja: "Ko tad Viņš ļauna darījis?" Bet tie brēca vēl vairāk: "Sist Viņu krustā!"</div></div>
<div class="par"><div class="verse" verse="24"><div class="verse-label">24</div>Bet, kad Pilāts redzēja, ka viņš nekā nevar izdarīt, bet troksnis kļuva vēl lielāks, tad viņš ņēma ūdeni un mazgāja rokas ļaužu priekšā, sacīdams: "Es esmu nevainīgs pie šī taisnā asinīm. Raugait jūs paši!"</div></div>
<div class="par"><div class="verse" verse="25"><div class="verse-label">25</div>Un visi ļaudis atbildēja un sacīja: "Viņa asinis lai nāk pār mums un mūsu bērniem."</div></div>
<div class="par"><div class="verse" verse="26"><div class="verse-label">26</div>Tad viņš tiem atlaida Barabu, bet Jēzu šauta un nodeva, lai Viņu sistu krustā.</div></div>
<div class="par"><div class="verse" verse="27"><div class="verse-label">27</div>Tad zemes pārvaldnieka karavīri ņēma Jēzu, veda to pārvaldnieka pilī un sasauca ap Viņu visu pulku.</div></div>
<div class="par"><div class="verse" verse="28"><div class="verse-label">28</div>Un tie novilka Viņam drēbes un apvilka Viņam purpura apmetni.</div></div>
<div class="par"><div class="verse" verse="29"><div class="verse-label">29</div>Tie nopina ērkšķu vainagu un lika to Viņam galvā, un deva Viņam niedri labajā rokā, un locīja ceļus Viņa priekšā, Viņu apsmiedami, un sacīja: "Sveiks, Jūdu ķēniņ!"</div></div>
<div class="par"><div class="verse" verse="30"><div class="verse-label">30</div>Un tie spļāva Viņam virsū, ņēma niedri un sita Viņam pa galvu.</div></div>
<div class="par"><div class="verse" verse="31"><div class="verse-label">31</div>Un, kad tie bija Viņu apsmējuši, tad tie novilka Viņam apmetni un apvilka Viņam paša drēbes un aizveda Viņu, lai sistu krustā.</div></div>
<div class="par"><div class="verse" verse="32"><div class="verse-label">32</div>Bet iziedami tie sastapa cilvēku no Kirēnas, vārdā Sīmani; tie piespieda to nest Viņa krustu.</div></div>
<div class="par"><div class="verse" verse="33"><div class="verse-label">33</div>Un, nonākuši tai vietā, ko sauc par Golgatu, tas ir, pieres vietu,</div></div>
<div class="par"><div class="verse" verse="34"><div class="verse-label">34</div>tie Viņam deva dzert etiķi, maisītu ar žulti; un, kad Viņš to nobaudīja, Viņš negribēja to dzert.</div></div>
<div class="par"><div class="verse" verse="35"><div class="verse-label">35</div>Un tie sita Viņu krustā un izdalīja Viņa drēbes savā starpā ar mesliem.</div></div>
<div class="par"><div class="verse" verse="36"><div class="verse-label">36</div>Un tie sēdēja tur un apsargāja Viņu.</div></div>
<div class="par"><div class="verse" verse="37"><div class="verse-label">37</div>Un virs Viņa galvas tie pielika Viņa vainas uzrakstu: ŠIS IR JĒZUS, JŪDU ĶĒNIŅŠ.</div></div>
<div class="par"><div class="verse" verse="38"><div class="verse-label">38</div>Tad divi slepkavas tika kopā ar Viņu krustā sisti; viens pa labo, otrs pa kreiso roku.</div></div>
<div class="par"><div class="verse" verse="39"><div class="verse-label">39</div>Bet garāmgājēji zaimoja Viņu, galvas kratīdami,</div></div>
<div class="par"><div class="verse" verse="40"><div class="verse-label">40</div>un sacīja: "Viņš gribēja noplēst Templi un to atkal uzcelt trijās dienās; palīdzi pats Sev; ja Tu esi Dieva Dēls, kāp no krusta zemē."</div></div>
<div class="par"><div class="verse" verse="41"><div class="verse-label">41</div>Tāpat augstie priesteri līdz ar rakstu mācītājiem un vecajiem apsmēja Viņu, sacīdami:</div></div>
<div class="par"><div class="verse" verse="42"><div class="verse-label">42</div>"Citiem Viņš palīdzējis, bet pats Sev nevar palīdzēt. Ja Viņš ir Israēla Ķēniņš, lai nokāpj no krusta, tad mēs ticēsim uz Viņu.</div></div>
<div class="par"><div class="verse" verse="43"><div class="verse-label">43</div>Viņš Dievam uzticējies, Tas lai glābj Viņu, ja grib; jo Viņš ir sacījis: Es esmu Dieva Dēls."</div></div>
<div class="par"><div class="verse" verse="44"><div class="verse-label">44</div>Tāpat arī slepkavas, kas līdz ar Viņu bija krustā sisti, zaimoja Viņu.</div></div>
<div class="par"><div class="verse" verse="45"><div class="verse-label">45</div>Bet no sestās stundas tapa tumšs pār visu zemi līdz devītai stundai.</div></div>
<div class="par"><div class="verse" verse="46"><div class="verse-label">46</div>Bet ap devīto stundu Jēzus sauca stiprā balsī: "Ēli, Ēli, lamā zabahtani?" Tas ir: "Mans Dievs, Mans Dievs, kāpēc Tu esi Mani atstājis?"</div></div>
<div class="par"><div class="verse" verse="47"><div class="verse-label">47</div>Bet daži no tiem, kas tur stāvēja, kad tie to dzirdēja, sacīja: "Šis sauc Ēliju."</div></div>
<div class="par"><div class="verse" verse="48"><div class="verse-label">48</div>Un tūlīt viens no tiem aizskrēja, paņēma sūkli, pildīja to ar etiķi, uzsprauda to niedrē un dzirdīja Viņu.</div></div>
<div class="par"><div class="verse" verse="49"><div class="verse-label">49</div>Bet citi sacīja: "Pagaidi, redzēsim, vai Ēlija nāks un glābs Viņu."</div></div>
<div class="par"><div class="verse" verse="50"><div class="verse-label">50</div>Bet Jēzus atkal iekliedzās stiprā balsī un izlaida Savu garu.</div></div>
<div class="par"><div class="verse" verse="51"><div class="verse-label">51</div>Un redzi, Tempļa priekškars pārplīsa no augšas līdz apakšai divos gabalos, un zeme trīcēja, un klintis šķēlās,</div></div>
<div class="par"><div class="verse" verse="52"><div class="verse-label">52</div>un kapi atdarījās, un daudzu svēto miesas, kas dusēja, cēlās augšām.</div></div>
<div class="par"><div class="verse" verse="53"><div class="verse-label">53</div>Un tie izgāja no kapiem pēc Viņa augšāmcelšanās, nāca svētajā pilsētā un parādījās daudziem.</div></div>
<div class="par"><div class="verse" verse="54"><div class="verse-label">54</div>Bet virsnieks un tie, kas bija pie Viņa un sargāja Jēzu, redzēdami zemestrīci un visu, kas tur notika, ļoti izbijās un sacīja: "Patiesi Šis bija Dieva Dēls."</div></div>
<div class="par"><div class="verse" verse="55"><div class="verse-label">55</div>Bet tur bija daudz sievu, kas no Galilejas bija sekojušas Jēzum un Viņam kalpojušas, tās skatījās no tālienes.</div></div>
<div class="par"><div class="verse" verse="56"><div class="verse-label">56</div>Starp tām bija Marija Magdalēna un Marija, Jēkaba un Jāzepa māte, un Cebedeja dēlu māte.</div></div>
<div class="par"><div class="verse" verse="57"><div class="verse-label">57</div>Bet vakarā nāca kāds bagāts cilvēks no Arimatijas, vārdā Jāzeps, kas arī bija kļuvis par Jēzus mācekli.</div></div>
<div class="par"><div class="verse" verse="58"><div class="verse-label">58</div>Šis nogāja pie Pilāta un izlūdzās Jēzus miesas. Tad Pilāts pavēlēja tās viņam atdot.</div></div>
<div class="par"><div class="verse" verse="59"><div class="verse-label">59</div>Un Jāzeps ņēma miesas, ietina tās tīrā audeklā</div></div>
<div class="par"><div class="verse" verse="60"><div class="verse-label">60</div>un ielika tās savā jaunajā kapā, ko viņš bija izcirtis klintī, un viņš pievēla lielu akmeni pie kapa durvīm un aizgāja.</div></div>
<div class="par"><div class="verse" verse="61"><div class="verse-label">61</div>Bet tur bija Marija Magdalēna un otra Marija, viņas sēdēja pretim kapam.</div></div>
<div class="par"><div class="verse" verse="62"><div class="verse-label">62</div>Bet otrā dienā, kas nāk pēc sataisāmās dienas, augstie priesteri un farizeji sapulcējās pie Pilāta</div></div>
<div class="par"><div class="verse" verse="63"><div class="verse-label">63</div>un sacīja: "Kungs, mēs atminamies, ka šis viltnieks, vēl dzīvs būdams, sacīja: pēc trim dienām Es celšos augšām.</div></div>
<div class="par"><div class="verse" verse="64"><div class="verse-label">64</div>Tāpēc pavēli kapu apsargāt līdz trešajai dienai, ka Viņa mācekļi nenāk naktī un Viņu nenozog un neizpauž ļaudīm: Viņš ir no miroņiem augšāmcēlies. Pēdējā vilšana tad būtu lielāka nekā pirmā."</div></div>
<div class="par"><div class="verse" verse="65"><div class="verse-label">65</div>Pilāts sacīja uz tiem: "Jums ir sargi, eita un apsargait to, kā paši zināt."</div></div>
<div class="par"><div class="verse" verse="66"><div class="verse-label">66</div>Un tie aizgāja un pielika kapam sargus un aizzīmogoja akmeni.</div></div>
    </body>
</html>
