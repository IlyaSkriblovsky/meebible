
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ījabs atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Cik ilgi jūs manu dvēseli gribat skumdināt, mani ar vārdiem saplosīdami gabalos?</div></div>
<div class="par"><div class="verse" verse="3"><div class="verse-label">3</div>Jau desmitkārt jūs mani niecinājāt, un jums nebija par kaunu man sāpes darīt!</div></div>
<div class="par"><div class="verse" verse="4"><div class="verse-label">4</div>Un, ja es patiešām būtu maldījies, tad šie maldi vispirmām kārtām skartu mani pašu.</div></div>
<div class="par"><div class="verse" verse="5"><div class="verse-label">5</div>Bet, ja patiešām jums ir ļauts pacelties man pāri, tad vai varat man pierādīt mana kauna iemeslu?</div></div>
<div class="par"><div class="verse" verse="6"><div class="verse-label">6</div>Atzīstiet taču, ka netaisni Dievs mani ir locījis pie zemes un visapkārt man apmetis ķeramo tīklu!</div></div>
<div class="par"><div class="verse" verse="7"><div class="verse-label">7</div>Redzi, ja es iekliedzos par varmācību, tad es atbildes vis negūstu; ja es saucu pēc palīdzības, tad nav nekādas tiesas varas.</div></div>
<div class="par"><div class="verse" verse="8"><div class="verse-label">8</div>Manam ceļam Viņš ir licis šķēršļus, lai es netieku tālāk, un pāri manām tekām Viņš ir klājis tumsu.</div></div>
<div class="par"><div class="verse" verse="9"><div class="verse-label">9</div>Viņš mani piespiedis novilkt manu godu, Viņš man noņēmis no manas galvas goda vainagu.</div></div>
<div class="par"><div class="verse" verse="10"><div class="verse-label">10</div>Viņš mani salauzījis visās malās, es eju bojā; man manas cerības Viņš izrāvis kā koku ar visām saknēm.</div></div>
<div class="par"><div class="verse" verse="11"><div class="verse-label">11</div>Viņš iekvēlinājis Savu bardzību pret mani, pie Saviem ienaidniekiem Viņš mani ir pieskaitījis.</div></div>
<div class="par"><div class="verse" verse="12"><div class="verse-label">12</div>Viņa karapulki visi kopā ir sanākuši pret mani, savus uzbrukuma ceļus viņi uzbēruši un apmetuši nometni apkārt manai teltij.</div></div>
<div class="par"><div class="verse" verse="13"><div class="verse-label">13</div>Bet mani brāļi ir tīšām no manis tālu, mani paziņas man ir sveši kļuvuši.</div></div>
<div class="par"><div class="verse" verse="14"><div class="verse-label">14</div>Mani radi uzturas kaut kur tālumā, un mani uzticamie draugi mani aizmirsuši.</div></div>
<div class="par"><div class="verse" verse="15"><div class="verse-label">15</div>Kas mīt manā paša namā, kā arī manas kalpones, mani skaita pie svešiem ļaudīm: svešinieks es esmu kļuvis viņu acīs.</div></div>
<div class="par"><div class="verse" verse="16"><div class="verse-label">16</div>Ja kalpam es dodu pavēli, tad tas neatbild, tas man ar savu muti mīļi jālūdzas.</div></div>
<div class="par"><div class="verse" verse="17"><div class="verse-label">17</div>Mana dvaša riebj pat manai sievai, es jau nelabi ožu pie manas cilts piederīgiem vīriem, pat maniem brāļiem.</div></div>
<div class="par"><div class="verse" verse="18"><div class="verse-label">18</div>Pat draiskulīgi zēni mani muļķo: kad es ar pūlēm mēģinu piecelties, viņi zobojas par mani.</div></div>
<div class="par"><div class="verse" verse="19"><div class="verse-label">19</div>Visiem maniem uzticamiem draugiem es derdzos, un tie, ko es mīlēju, ir man pagriezuši muguru un ir man naidīgi.</div></div>
<div class="par"><div class="verse" verse="20"><div class="verse-label">20</div>Mani kauli līp pie manas ādas un pie manas miesas, un no maniem zobiem atlikusi vienīgi āda.</div></div>
<div class="par"><div class="verse" verse="21"><div class="verse-label">21</div>Mani dārgie draugi, apžēlojieties, apžēlojieties par mani, jo paša Dieva roka mani smagi ir situsi!</div></div>
<div class="par"><div class="verse" verse="22"><div class="verse-label">22</div>Kāpēc jūs mani vajājat kā tas stiprais Dievs, un kāpēc jūs nemitaties plosīt manas miesas?</div></div>
<div class="par"><div class="verse" verse="23"><div class="verse-label">23</div>Ak, kaut manas runas tiktu uzrakstītas rakstos, kaut tās taptu iezīmētas grāmatā!</div></div>
<div class="par"><div class="verse" verse="24"><div class="verse-label">24</div>Kaut vārdi ar dzelzs irbuli tiktu iegrebti svinā un pēc tam iecirsti klintī par mūžīgu piemiņu!</div></div>
<div class="par"><div class="verse" verse="25"><div class="verse-label">25</div>Taču es zinu, ka mans pestītājs ir dzīvs, un pēcgalā Viņš celsies pār pīšļiem,</div></div>
<div class="par"><div class="verse" verse="26"><div class="verse-label">26</div>un pēc tam, ja arī mana āda būs saplosīta gabalos un es būšu bez miesas palicis, es tomēr skatīšu Dievu.</div></div>
<div class="par"><div class="verse" verse="27"><div class="verse-label">27</div>Tiešām, es Viņu skatīšu sev par glābiņu, un manas acis Viņu redzēs un ne jau kā svešinieku un pretinieku, Viņu, pēc kura mana sirds manās krūtīs tā noilgojusies!</div></div>
<div class="par"><div class="verse" verse="28"><div class="verse-label">28</div>Kad jūs sakāt: kā mēs to vajāsim un ka tā vaina meklējama manī pašā, -</div></div>
<div class="par"><div class="verse" verse="29"><div class="verse-label">29</div>tad bīstaities jūs paši no zobena, jo tamlīdzīgi apvainojumi pelna sodu ar zobenu, lai jūs atzītu, ka vēl pastāv tiesa!"</div></div>
    </body>
</html>
