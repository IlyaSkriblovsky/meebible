
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tāpēc es, Pāvils, nesdams Kristus Jēzus važas par jums, pagāniem, griežos pie jums:</div></div>
<div class="par"><div class="verse" verse="2"><div class="verse-label">2</div>jūs jau esat dzirdējuši par uzticēto Dieva žēlastību man darboties jūsu labā.</div></div>
<div class="par"><div class="verse" verse="3"><div class="verse-label">3</div>Ar atklāsmi man darīts zināms Dieva noslēpums, par ko iepriekš īsumā esmu rakstījis.</div></div>
<div class="par"><div class="verse" verse="4"><div class="verse-label">4</div>To lasot, jūs varat nojaust manu Kristus noslēpuma izpratni,</div></div>
<div class="par"><div class="verse" verse="5"><div class="verse-label">5</div>kas agrākām cilvēku bērnu paaudzēm tādā veidā vēl nebija darīts zināms, kā tas tagad Garā ticis atklāts Viņa svētajiem apustuļiem un praviešiem.</div></div>
<div class="par"><div class="verse" verse="6"><div class="verse-label">6</div>Proti, ka, evaņģēlijam nākot, pagāni Jēzū Kristū līdzi kļuvuši par apsolījuma mantiniekiem, par vienas miesas locekļiem un dalībniekiem.</div></div>
<div class="par"><div class="verse" verse="7"><div class="verse-label">7</div>Par šī evaņģēlija kalpu es esmu kļuvis, saņemdams Dieva žēlastības dāvanu, ko Viņš Savā lielajā spēkā man piešķīris.</div></div>
<div class="par"><div class="verse" verse="8"><div class="verse-label">8</div>Man, vismazākajam starp visiem svētajiem, dota šī žēlastība pagāniem pasludināt Kristus neizdibināmo bagātību</div></div>
<div class="par"><div class="verse" verse="9"><div class="verse-label">9</div>un rādīt, kā ir piepildījies lielais noslēpums, kas no laiku laikiem bija apslēpts visu lietu radītājā Dievā,</div></div>
<div class="par"><div class="verse" verse="10"><div class="verse-label">10</div>lai tagad caur draudzi visām varām un spēkiem debesīs Dieva daudzveidīgā gudrība kļūtu zināma.</div></div>
<div class="par"><div class="verse" verse="11"><div class="verse-label">11</div>Jo tā tam bija jānotiek pēc Viņa mūžīgā nodoma, ko Viņš piepildījis mūsu Kungā Kristū Jēzū,</div></div>
<div class="par"><div class="verse" verse="12"><div class="verse-label">12</div>kurā mums, kas Viņam ticam, dota iespēja tuvoties Dievam bez bailēm un ar paļāvību.</div></div>
<div class="par"><div class="verse" verse="13"><div class="verse-label">13</div>Tāpēc es lūdzu: nezaudējiet drosmi, kad es ciešu jūsu dēļ - manas ciešanas ir jūsu gods.</div></div>
<div class="par"><div class="verse" verse="14"><div class="verse-label">14</div>Tādēļ es loku savus ceļus Tēva priekšā,</div></div>
<div class="par"><div class="verse" verse="15"><div class="verse-label">15</div>no kā ikviena cilts debesīs un virs zemes dabū savu vārdu,</div></div>
<div class="par"><div class="verse" verse="16"><div class="verse-label">16</div>lai Viņš Savā godības bagātībā jums dotu Savu Garu un darītu stipru jūsu iekšējo cilvēku</div></div>
<div class="par"><div class="verse" verse="17"><div class="verse-label">17</div>un lai Kristus, jums ticību turot, mājotu jūsu sirdīs, un jūs iesakņotos un stipri stāvētu mīlestībā,</div></div>
<div class="par"><div class="verse" verse="18"><div class="verse-label">18</div>ka līdz ar visiem svētajiem jūs spētu aptvert, kāds ir platums, garums, augstums un dziļums,</div></div>
<div class="par"><div class="verse" verse="19"><div class="verse-label">19</div>un izprastu Kristus mīlestību, kas ir daudz pārāka par katru atziņu, un, ar to piepildīti, iegūtu visu Dieva pilnību.</div></div>
<div class="par"><div class="verse" verse="20"><div class="verse-label">20</div>Bet Viņam, kas, darbodamies mūsos ar Savu brīnišķo varu, spēj darīt daudz vairāk par visu, ko lūdzam vai saprotam,</div></div>
<div class="par"><div class="verse" verse="21"><div class="verse-label">21</div>lai ir gods draudzē un Kristū Jēzū uz audžu audzēm mūžu mūžos.</div></div>
    </body>
</html>
