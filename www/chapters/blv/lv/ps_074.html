
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Asafa pamācības dziesma. Kādēļ Tu, ak, Dievs, mūs esi atstūmis uz mūžīgiem laikiem, un kāpēc Tavas dusmas kūp pār Tavas ganības avīm?</div></div>
<div class="par"><div class="verse" verse="2"><div class="verse-label">2</div>Piemini Savus ļaudis, ko Tu esi mantojis jau sensenos laikos, ko Tu Sev ar burtogu ieguvi kā Savu īpašuma daļu, kā tieši Tev piederīgu tautu līdz ar Ciānas kalnu, kur Tu mājo!</div></div>
<div class="par"><div class="verse" verse="3"><div class="verse-label">3</div>Virzi Savus soļus uz mūžīgajām drupām! Ienaidnieks visu ir sadragājis svētnīcā.</div></div>
<div class="par"><div class="verse" verse="4"><div class="verse-label">4</div>Tavi pretinieki rēc Tavā namā un uzstatījuši tur savus karogus kā uzvaras zīmes.</div></div>
<div class="par"><div class="verse" verse="5"><div class="verse-label">5</div>Viņi, liekas, cirtuši kā tādi, kas meža biezoknī augstu cilā cirvjus,</div></div>
<div class="par"><div class="verse" verse="6"><div class="verse-label">6</div>un šodien vēl viņi ar cirvjiem un kaukļiem sadauza tur izgrebtos izgreznojumus.</div></div>
<div class="par"><div class="verse" verse="7"><div class="verse-label">7</div>Viņi meta uguni Tavā svētnīcā, sagandēja līdz pamatiem Tava Vārda mājokli.</div></div>
<div class="par"><div class="verse" verse="8"><div class="verse-label">8</div>Viņi nolēma savās sirdīs: iznīcināsim itin visus Tā Kunga mājokļus! Un viņi nodedzināja visas svētnīcas zemē.</div></div>
<div class="par"><div class="verse" verse="9"><div class="verse-label">9</div>Savas zīmes vairs neredzam, nav vairs neviena pravieša, nav neviena pie mums, kas zinātu, cik ilgi vēl tas tā turpināsies.</div></div>
<div class="par"><div class="verse" verse="10"><div class="verse-label">10</div>Cik ilgi, ak, Dievs, pretinieks vēl nievāsies, un vai ienaidnieks mūžīgi nopels Tavu Vārdu?</div></div>
<div class="par"><div class="verse" verse="11"><div class="verse-label">11</div>Kāpēc Tu atrauj Savu roku? Velc Savu labo roku no azotes laukā un iznīcini viņus!</div></div>
<div class="par"><div class="verse" verse="12"><div class="verse-label">12</div>Tomēr Dievs ir mans ķēniņš no pirmatnes, kas dara Savus glābēja darbus virs zemes.</div></div>
<div class="par"><div class="verse" verse="13"><div class="verse-label">13</div>Tu esi sabangojis jūru ar Savu spēku, sadragājis pūķu galvas virs ūdens.</div></div>
<div class="par"><div class="verse" verse="14"><div class="verse-label">14</div>Tu esi satriecis leviatāna galvas un atdevis tās par barību tuksneša zvēru pulkam.</div></div>
<div class="par"><div class="verse" verse="15"><div class="verse-label">15</div>Tu esi licis izplūst avotiem un strautiem, bet tāpat Tu esi licis izkalst neizsīkstošām upēm.</div></div>
<div class="par"><div class="verse" verse="16"><div class="verse-label">16</div>Tev pieder diena un nakts, Tu esi radījis gaismu un sauli.</div></div>
<div class="par"><div class="verse" verse="17"><div class="verse-label">17</div>Tu esi novilcis robežas ap visu zemi, Tu esi izveidojis vasaru un ziemu.</div></div>
<div class="par"><div class="verse" verse="18"><div class="verse-label">18</div>Piemini to, ka ienaidnieks nievājis Tevi, ak, Kungs, un nelietīga tauta negodā likusi Tavu Vārdu!</div></div>
<div class="par"><div class="verse" verse="19"><div class="verse-label">19</div>Neatdod zvēram Savas ūbeles dvēseli, Savu cietēju pulku neaizmirsti nemūžam!</div></div>
<div class="par"><div class="verse" verse="20"><div class="verse-label">20</div>Skaties uz tiem, kas ar Tevi slēguši derību, jo visas zemes malas ir pilnas varmācības.</div></div>
<div class="par"><div class="verse" verse="21"><div class="verse-label">21</div>Lai apspiestais neaiziet vīlies un apkaunots, lai zemais un nabags slavē Tavu Vārdu!</div></div>
<div class="par"><div class="verse" verse="22"><div class="verse-label">22</div>Celies, Dievs, aizstāvi Savu lietu! Piemini, ka bezprāši savā zemiskumā Tevi nievā ik dienas!</div></div>
<div class="par"><div class="verse" verse="23"><div class="verse-label">23</div>Neaizmirsti Savu ienaidnieku necienīgo klaigāšanu, Savu pretinieku trakošanu, kas nemitīgi pieaug savā spēkā.</div></div>
    </body>
</html>
