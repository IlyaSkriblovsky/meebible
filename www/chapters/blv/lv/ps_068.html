
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida dziesma. Psalms.</div></div>
<div class="par"><div class="verse" verse="2"><div class="verse-label">2</div>Dievs ceļas, Viņa ienaidnieki tiek izklīdināti, Viņa nīdēji un nicinātāji bēg no Viņa vaiga.</div></div>
<div class="par"><div class="verse" verse="3"><div class="verse-label">3</div>Kā izklīst dūmi, tā Tu viņus izklīdini, un, kā ugunī izkūst vasks, tā bezdievji ies bojā Dieva priekšā.</div></div>
<div class="par"><div class="verse" verse="4"><div class="verse-label">4</div>Bet taisnie priecājas, viņi līksmojas Dieva priekšā un gavilē priekā.</div></div>
<div class="par"><div class="verse" verse="5"><div class="verse-label">5</div>Dziediet Dievam, muzicējiet Viņa Vārdam, sataisiet ceļu Viņam, kas pa tuksnešiem brauc,- Kungs ir Viņa vārds. Priecājieties Dieva žēlastībā un gavilējiet Viņa priekšā!</div></div>
<div class="par"><div class="verse" verse="6"><div class="verse-label">6</div>Bāriņu tēvs un atraitņu aizstāvis ir Dievs Savā svētajā mājoklī.</div></div>
<div class="par"><div class="verse" verse="7"><div class="verse-label">7</div>Dievs vada viņu mājās vientuļos, vada tos, kam nemaz nav māju, izved gūstītos brīvībā, bet atkritēji paliek tuksnesī.</div></div>
<div class="par"><div class="verse" verse="8"><div class="verse-label">8</div>Dievs, kad Tu izgāji Savas tautas priekšgalā, kad Tu staigāji pa tuksnesi (sela),</div></div>
<div class="par"><div class="verse" verse="9"><div class="verse-label">9</div>tad drebēja zeme, lāsoja debesis Dieva, Sinaja Kunga, tā Dieva priekšā, kas ir Israēla Dievs.</div></div>
<div class="par"><div class="verse" verse="10"><div class="verse-label">10</div>Tu, Dievs, liki nolīt bagātam lietum, Savu iztvīkušo mantojumu Tu atspirdzināji.</div></div>
<div class="par"><div class="verse" verse="11"><div class="verse-label">11</div>Tavs pulks tur apmetās dzīvot, Tu, Dievs, atspirdzināji nelaimīgos ar Saviem labumiem.</div></div>
<div class="par"><div class="verse" verse="12"><div class="verse-label">12</div>Tas Kungs lika atskanēt uzvaras vēstij, prieka vēsts sludinātāju bija liels pulks:</div></div>
<div class="par"><div class="verse" verse="13"><div class="verse-label">13</div>"Karapulku ķēniņi bēg, viņi bēg, bet namamāte dala laupījumu."</div></div>
<div class="par"><div class="verse" verse="14"><div class="verse-label">14</div>Vai jūs gribējāt palikt guļam starp aploku sētām, kad viss lauks mirdzēja it kā noklāts ar sudrabotiem baložu spārniem, kuru spalvas spīd zaļdzeltenā zelta krāsā?</div></div>
<div class="par"><div class="verse" verse="15"><div class="verse-label">15</div>Kad Visuvarenais tur ķēniņus izklīdināja, tad krita sniegs Calmona kalnā.</div></div>
<div class="par"><div class="verse" verse="16"><div class="verse-label">16</div>Dieva kalns ir Basana kalns, Basana kalnam daudz virsotņu.</div></div>
<div class="par"><div class="verse" verse="17"><div class="verse-label">17</div>Ko raugāties skaudīgi jūs, augstie kalni, uz kalnu, kur Dievam patīk mājot? Tiešām, Tas Kungs tur mājos mūžīgi!</div></div>
<div class="par"><div class="verse" verse="18"><div class="verse-label">18</div>Dieva kaujas ratu ir desmitiem tūkstošu, Tas Kungs ir starp tiem kā pie Sinaja kalna Savā svētumā.</div></div>
<div class="par"><div class="verse" verse="19"><div class="verse-label">19</div>Tu uzkāpi augstumā, atvedi gūstekņus, ņēmi dāvanas no cilvēkiem, un arī atkritējiem jādzīvo pie Dieva, Tā Kunga.</div></div>
<div class="par"><div class="verse" verse="20"><div class="verse-label">20</div>Slavēts lai ir Tas Kungs diendienā, Viņš nes mūs pašus. Dievs ir mūsu pestītājs! (Sela.)</div></div>
<div class="par"><div class="verse" verse="21"><div class="verse-label">21</div>Dievs mums ir Dievs, kas var mums palīdzēt. Dievs Tas Kungs mūs izglābj arī no nāves.</div></div>
<div class="par"><div class="verse" verse="22"><div class="verse-label">22</div>Tiešām, Dievs sadauzīs galvu Saviem ienaidniekiem, kupliem matiem noaugušu galvu tiem, kas staigā savos grēkos.</div></div>
<div class="par"><div class="verse" verse="23"><div class="verse-label">23</div>Tas Kungs ir solījis:"Es atvedīšu viņus atpakaļ no Basanas, Es atvedīšu viņus atpakaļ no jūras dziļumiem,</div></div>
<div class="par"><div class="verse" verse="24"><div class="verse-label">24</div>lai tava kāja mazgājas ienaidnieku asinīs, lai tavu suņu mēles tās lok ar baudu."</div></div>
<div class="par"><div class="verse" verse="25"><div class="verse-label">25</div>Ir redzēti Tavi svētku gājieni, ak, Dievs,- mana Dieva, mana Ķēniņa svētku gājieni svētā vietā:</div></div>
<div class="par"><div class="verse" verse="26"><div class="verse-label">26</div>pa priekšu iet dziedātāji, tiem seko stīgu instrumentu spēlētāji bungotāju jaunavu vidū.</div></div>
<div class="par"><div class="verse" verse="27"><div class="verse-label">27</div>"Draudzes sapulcēs teiciet Dievu To Kungu, jūs, kas esat no Israēla dzīvības avota!"</div></div>
<div class="par"><div class="verse" verse="28"><div class="verse-label">28</div>Tur ir Benjamīns, pats jaunākais, pašā priekšgalā, viņam pa pēdām seko Jūdas dižciltīgie, Zebulona un Naftaļa vadoņi.</div></div>
<div class="par"><div class="verse" verse="29"><div class="verse-label">29</div>Tavs Dievs ir licis tavai valstībai būt stiprai; stiprini, ak, Dievs, ko Tu mums par labu esi darījis.</div></div>
<div class="par"><div class="verse" verse="30"><div class="verse-label">30</div>Tavas svētnīcas dēļ ķēniņi sajūt pienākumu Tev nest dāvanas uz Jeruzālemi.</div></div>
<div class="par"><div class="verse" verse="31"><div class="verse-label">31</div>Savaldi zvēru niedrēs, un lai sajūt Tavu varu arī vēršu pulks ar saviem teļiem - tautām, kas, ārēji pakļaudamās un zemodamās, atnes par dāvanu sudraba stieņus. Izklīdini tautas, kas mīl karot!</div></div>
<div class="par"><div class="verse" verse="32"><div class="verse-label">32</div>Dižciltīgie nāks no Ēģiptes, Kuša zeme steigsies izstiept savas pilnās rokas Dievam pretim.</div></div>
<div class="par"><div class="verse" verse="33"><div class="verse-label">33</div>Jūs, pasaules valstis, dziediet Dievam, dziediet slavas dziesmas Tam Kungam (sela),</div></div>
<div class="par"><div class="verse" verse="34"><div class="verse-label">34</div>kas brauc pa debesu debesīm, kas ir no pasaules sākuma! Redzi, pērkona dārdos Viņš vareni liek atskanēt Savai balsij.</div></div>
<div class="par"><div class="verse" verse="35"><div class="verse-label">35</div>Dodiet Dievam godu! Viņa augstības spēks valda pār Israēlu, un Viņa varenība sniedzas līdz padebešiem.</div></div>
<div class="par"><div class="verse" verse="36"><div class="verse-label">36</div>Bijājams esi Tu, Dievs, no Savas svētās vietas, Tu Israēla Dievs. Tu esi, kas dod spēku un stiprumu Savai tautai. Slavēts lai ir Dievs!</div></div>
    </body>
</html>
