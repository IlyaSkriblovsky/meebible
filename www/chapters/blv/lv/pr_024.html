
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Neseko ļauniem ļaudīm un nevēlies būt pie viņiem!</div></div>
<div class="par"><div class="verse" verse="2"><div class="verse-label">2</div>Jo viņu sirds kāro tikai otram kaitēt, un viņu lūpas dod tikai nelaimes padomus.</div></div>
<div class="par"><div class="verse" verse="3"><div class="verse-label">3</div>Ar gudrību namu ceļ un ar saprātu to uztur kārtībā.</div></div>
<div class="par"><div class="verse" verse="4"><div class="verse-label">4</div>Kārtīgi saimniekojot, visas nama telpas pildās ar dārgām un pievilcīgām bagātībām.</div></div>
<div class="par"><div class="verse" verse="5"><div class="verse-label">5</div>Atziņās piedzīvojis vīrs ir spēcīgs, un sapratīgs vīrs ir varens savā spēkā.</div></div>
<div class="par"><div class="verse" verse="6"><div class="verse-label">6</div>Jo karš vedams ar apdomu un padomu, un, kur daudz gudru padomnieku, tur ir uzvara.</div></div>
<div class="par"><div class="verse" verse="7"><div class="verse-label">7</div>Dziļāka gudrība nejēgam ir par augstu, viņš tā kā tā neiedrošinās atplest savu muti vārtu laukuma sanāksmēs.</div></div>
<div class="par"><div class="verse" verse="8"><div class="verse-label">8</div>Kas tīši gudro izdarīt ko ļaunu, tas saucams par lielāko negantnieku un blēdi.</div></div>
<div class="par"><div class="verse" verse="9"><div class="verse-label">9</div>Nejēgas viltības ir grēks, un ņirgātājies ļaužu acīs ir negantnieks.</div></div>
<div class="par"><div class="verse" verse="10"><div class="verse-label">10</div>Ja tu laimes laikos nogursi, tad arī tavs spēks bēdu laikā būs neizturīgs.</div></div>
<div class="par"><div class="verse" verse="11"><div class="verse-label">11</div>Glāb tos, kurus nevainīgus taisās nonāvēt, un neatraujies no tiem, kurus paredz nomākt un nožņaugt.</div></div>
<div class="par"><div class="verse" verse="12"><div class="verse-label">12</div>Kad tu saki: "Redzi, mēs to nesaprotam!" - vai tad tev nešķiet, ka Viņš, kas sirdis sver, to novēro, un Viņš, kas uzmana tavu dvēseli, zina to un atmaksā cilvēkam pēc viņa darba?</div></div>
<div class="par"><div class="verse" verse="13"><div class="verse-label">13</div>Ēd, mans dēls, medu, jo medus ir labs, un savā briedumā sabiezējis medus ir patīkami salds tavam kaklam.</div></div>
<div class="par"><div class="verse" verse="14"><div class="verse-label">14</div>Tādēļ centies iegūt gudrību tavas paša dvēseles labā; ja tu to iegūsi, tad tev pēc tam labi klāsies, un tava cerība nebūs velta.</div></div>
<div class="par"><div class="verse" verse="15"><div class="verse-label">15</div>Neglūni, tu bezdievīgais, uz taisnā namu, netraucē viņa mieru!</div></div>
<div class="par"><div class="verse" verse="16"><div class="verse-label">16</div>Jo taisnais krīt septiņas reizes un ceļas atkal augšā, bet bezdievīgie ieslīgst nelaimē.</div></div>
<div class="par"><div class="verse" verse="17"><div class="verse-label">17</div>Nepriecājies, kad tavs ienaidnieks krīt, un lai tava sirds nelīksmotos par viņa nelaimi,</div></div>
<div class="par"><div class="verse" verse="18"><div class="verse-label">18</div>jo Tas Kungs varētu to redzēt un tas varētu Viņam labi nepatikt, un Viņš varētu novērst savas dusmas no viņa.</div></div>
<div class="par"><div class="verse" verse="19"><div class="verse-label">19</div>Neiededzies dusmās par ļauniem ļaudīm un neiekarsies ilgstošās dusmās pret bezdievīgiem!</div></div>
<div class="par"><div class="verse" verse="20"><div class="verse-label">20</div>Jo ļaunajam nav uz ko cerēt, un bezdievīgo gaismeklis izdzisīs.</div></div>
<div class="par"><div class="verse" verse="21"><div class="verse-label">21</div>Mans dēls, bīsties To Kungu un ķēniņu un nejaucies starp dumpiniekiem,</div></div>
<div class="par"><div class="verse" verse="22"><div class="verse-label">22</div>jo viņu pazudināšana notiks piepeši, un kas zina, vai tad neuzbruks nelaime abiem - īstajiem dumpiniekiem un viņu atbalstītājiem.</div></div>
<div class="par"><div class="verse" verse="23"><div class="verse-label">23</div>Arī šie ir īsto atziņu glabātāju vārdi: tiesā ievērot cilvēka stāvokli un viņa personu nav labi.</div></div>
<div class="par"><div class="verse" verse="24"><div class="verse-label">24</div>Kas vainīgam saka: "Tev taisnība!" - to ļaudis lād un tauta ienīst.</div></div>
<div class="par"><div class="verse" verse="25"><div class="verse-label">25</div>Bet tie, kas vainīgos soda, tie ļaudīm patīk, un bagātīga svētība nāk pār tiem.</div></div>
<div class="par"><div class="verse" verse="26"><div class="verse-label">26</div>Pareiza atbilde ir kā mīļš skūpsts uz lūpām.</div></div>
<div class="par"><div class="verse" verse="27"><div class="verse-label">27</div>Padari savu darbu laukā un apstrādā savu tīrumu, un pēc tam cel savu namu.</div></div>
<div class="par"><div class="verse" verse="28"><div class="verse-label">28</div>Neesi bez iemesla par liecinieku pret savu tuvāko un nekrāp nevienu ar savām lūpām.</div></div>
<div class="par"><div class="verse" verse="29"><div class="verse-label">29</div>Nesaki:"Kā viņš man darījis, tā es gribu viņam atdarīt, un es tam vīram atmaksāšu pēc viņa darba!"</div></div>
<div class="par"><div class="verse" verse="30"><div class="verse-label">30</div>Es gāju gar sliņķa tīrumu un gar nejēgas vīna dārzu,</div></div>
<div class="par"><div class="verse" verse="31"><div class="verse-label">31</div>un redzi, tur auga vienīgi nātres, vīna dārzs bija pilns dadžu, un akmeņu iežogojums ap to bija sabrucis.</div></div>
<div class="par"><div class="verse" verse="32"><div class="verse-label">32</div>Kad es to redzēju, es to ņēmu pie sirds, liku vērā, nolūkojos uz to un mācījos no tā:</div></div>
<div class="par"><div class="verse" verse="33"><div class="verse-label">33</div>tu gribi drusku gulēt un vēl drusku pasnaust, un drusku salikt rokas, lai atpūstos!</div></div>
<div class="par"><div class="verse" verse="34"><div class="verse-label">34</div>Bet tad tev tava nabadzība pienāks ātriem soļiem kā ceļiniece un tavs trūkums kā bruņots vīrs.</div></div>
    </body>
</html>
