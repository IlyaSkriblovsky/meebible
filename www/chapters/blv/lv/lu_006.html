
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika, kādā sabatā, Viņam caur labību ejot, Viņa mācekļi plūca vārpas un ēda, ar rokām tās berzdami.</div></div>
<div class="par"><div class="verse" verse="2"><div class="verse-label">2</div>Bet kādi no farizejiem tiem sacīja: "Kam jūs darāt to, kas sabatā darīt aizliegts?"</div></div>
<div class="par"><div class="verse" verse="3"><div class="verse-label">3</div>Un Jēzus atbildēja un tiem sacīja: "Vai jūs neesat lasījuši, ko Dāvids ir darījis, kad tas bija izsalcis, un tie, kas pie viņa bija?</div></div>
<div class="par"><div class="verse" verse="4"><div class="verse-label">4</div>Ka tas ir iegājis Dieva namā un ir ņēmis un ēdis skatāmās maizes un devis arī tiem, kas bija pie viņa, lai gan vienīgi priesteriem bija atļauts tās ēst."</div></div>
<div class="par"><div class="verse" verse="5"><div class="verse-label">5</div>Un Viņš tiem sacīja: "Cilvēka Dēls ir kungs arī par sabatu."</div></div>
<div class="par"><div class="verse" verse="6"><div class="verse-label">6</div>Bet atkal citā sabatā, Viņam sinagogā ejot un mācot, notika, ka tur bija cilvēks, kam labā roka bija pamirusi.</div></div>
<div class="par"><div class="verse" verse="7"><div class="verse-label">7</div>Bet rakstu mācītāji un farizeji uz Viņu glūnēja, vai Viņš sabatā nedziedinās, lai atrastu iemeslu Viņu apsūdzēt.</div></div>
<div class="par"><div class="verse" verse="8"><div class="verse-label">8</div>Bet Viņš nomanīja viņu domas un sacīja uz cilvēku, kam roka bija pamirusi: "Celies un stājies šeit vidū!" Un tas cēlās un nostājās.</div></div>
<div class="par"><div class="verse" verse="9"><div class="verse-label">9</div>Tad Jēzus sacīja: "Es jums ko vaicāšu: vai ir brīv sabatā labu darīt vai ļaunu: dzīvību glābt vai maitāt?"</div></div>
<div class="par"><div class="verse" verse="10"><div class="verse-label">10</div>Un, visus viņus uzlūkojis, Viņš uz slimo sacīja: "Izstiep savu roku!" Un tas to darīja, un viņa roka tapa vesela.</div></div>
<div class="par"><div class="verse" verse="11"><div class="verse-label">11</div>Tad tie saskaitās līdz ārprātam un sarunājās savā starpā, ko varētu nodarīt Jēzum.</div></div>
<div class="par"><div class="verse" verse="12"><div class="verse-label">12</div>Bet notika tanīs dienās, ka Viņš aizgāja uz kalnu Dievu lūgt; un Viņš pavadīja visu nakti Dieva lūgšanā.</div></div>
<div class="par"><div class="verse" verse="13"><div class="verse-label">13</div>Un, kad gaisma ausa, tad Viņš sasauca Savus mācekļus un izredzēja no tiem divpadsmit, kurus Viņš nosauca par apustuļiem:</div></div>
<div class="par"><div class="verse" verse="14"><div class="verse-label">14</div>Sīmani, kuru Viņš nosauca par Pēteri, viņa brāli Andreju, Jēkabu, Jāni, Filipu un Bartolomeju,</div></div>
<div class="par"><div class="verse" verse="15"><div class="verse-label">15</div>Mateju, Tomu, Jēkabu, Alfeja dēlu, Sīmani, sauktu Zelotu,</div></div>
<div class="par"><div class="verse" verse="16"><div class="verse-label">16</div>Jūdu, Jēkaba dēlu, un Jūdu Iskariotu, kas vēlāk kļuva par nodevēju.</div></div>
<div class="par"><div class="verse" verse="17"><div class="verse-label">17</div>Nokāpis līdz ar viņiem no kalna, Viņš nostājās līdzenā vietā, un tur bija liels mācekļu pulks un liels ļaužu daudzums no visas Jūdejas un Jeruzālemes, kā arī no Tiras un Sidonas jūrmalas, kas bija sanākuši viņu klausīties un likties dziedināties no savām slimībām.</div></div>
<div class="par"><div class="verse" verse="18"><div class="verse-label">18</div>Arī tie, kas bija ļaunu garu apsēsti, tapa veseli.</div></div>
<div class="par"><div class="verse" verse="19"><div class="verse-label">19</div>Un visi ļaudis mēģināja Viņam pieskarties, jo spēks izgāja no Viņa, un Viņš visus darīja veselus.</div></div>
<div class="par"><div class="verse" verse="20"><div class="verse-label">20</div>Bet Viņš, pacēlis Savas acis uz Saviem mācekļiem, sacīja: "Svētīgi jūs nabagi, jo jums pieder Dieva valstība!</div></div>
<div class="par"><div class="verse" verse="21"><div class="verse-label">21</div>Svētīgi jūs, kas tagad izsalkuši, jo jūs būsit paēduši! Svētīgi jūs, kas tagad raudat, jo jūs smiesities!</div></div>
<div class="par"><div class="verse" verse="22"><div class="verse-label">22</div>Svētīgi jūs esat, kad cilvēki jūs nīst, izslēdz no sava vidus, lamā un zaimo jūsu vārdu Cilvēka Dēla dēļ.</div></div>
<div class="par"><div class="verse" verse="23"><div class="verse-label">23</div>Priecājieties viņā dienā un dejiet, jo jūsu alga ir liela debesīs, jo to pašu viņu tēvi ir darījuši praviešiem.</div></div>
<div class="par"><div class="verse" verse="24"><div class="verse-label">24</div>Bet vai jums bagātiem, jo jums jau ir sava alga!</div></div>
<div class="par"><div class="verse" verse="25"><div class="verse-label">25</div>Vai jums, kas tagad esat paēduši, jo jūs izsalksit! Vai jums, kas tagad smejaties, jo jūs skumsit un raudāsit!</div></div>
<div class="par"><div class="verse" verse="26"><div class="verse-label">26</div>Vai jums, kad visi ļaudis jums teic glaimus! To pašu viņu tēvi darījuši viltus praviešiem.</div></div>
<div class="par"><div class="verse" verse="27"><div class="verse-label">27</div>Bet jums, Saviem klausītājiem, Es saku: mīliet savus ienaidniekus, darait labu tiem, kas jūs ienīst,</div></div>
<div class="par"><div class="verse" verse="28"><div class="verse-label">28</div>svētījiet tos, kas jūs nolād, lūdziet par tiem, kas jūs kaitina.</div></div>
<div class="par"><div class="verse" verse="29"><div class="verse-label">29</div>Kas tevi sit vienā vaigā, tam pagriez arī otru, kas ņem tavu apmetni, tam neliedz arī savus svārkus.</div></div>
<div class="par"><div class="verse" verse="30"><div class="verse-label">30</div>Katram lūdzējam dod un neatprasi savu mantu no tā, kas tev to atņem,</div></div>
<div class="par"><div class="verse" verse="31"><div class="verse-label">31</div>un, kā jūs gribat, lai ļaudis jums dara, tāpat darait viņiem.</div></div>
<div class="par"><div class="verse" verse="32"><div class="verse-label">32</div>Ja jūs mīlat tos, kas jūs mīl, kāda pateicība jums nākas? Arī grēcinieki mīl tos, kas viņus mīl.</div></div>
<div class="par"><div class="verse" verse="33"><div class="verse-label">33</div>Un, ja jūs saviem labdariem darāt labu, kāda pateicība jums nākas? Arī grēcinieki dara to pašu.</div></div>
<div class="par"><div class="verse" verse="34"><div class="verse-label">34</div>Un, ja jūs aizdodat tiem, no kuriem cerat atdabūt, kāda pateicība jums nākas? Arī grēcinieki grēciniekiem aizdod, lai to atdabūtu.</div></div>
<div class="par"><div class="verse" verse="35"><div class="verse-label">35</div>Bet mīliet savus ienaidniekus un darait labu un aizdodiet, atmaksu negaidīdami, un tad jūsu alga būs liela un jūs būsit Visuaugstākā bērni; jo Viņš ir laipnīgs pret nepateicīgajiem un ļaunajiem.</div></div>
<div class="par"><div class="verse" verse="36"><div class="verse-label">36</div>Tāpēc esiet žēlīgi, kā jūsu Tēvs ir žēlīgs.</div></div>
<div class="par"><div class="verse" verse="37"><div class="verse-label">37</div>Netiesājiet, tad jūs netapsit tiesāti; nepazudiniet, tad jūs netapsit pazudināti; piedodiet, tad jums taps piedots.</div></div>
<div class="par"><div class="verse" verse="38"><div class="verse-label">38</div>Dodiet, tad jums taps dots: pilnu, saspaidītu, sakratītu un pārpārim ejošu mēru jums iedos jūsu klēpī; jo ar to mēru, ar ko jūs mērojat, jums atmēros."</div></div>
<div class="par"><div class="verse" verse="39"><div class="verse-label">39</div>Viņš tiem arī sacīja līdzību: "Vai akls aklam ceļu var rādīt? Vai abi nekritīs bedrē?</div></div>
<div class="par"><div class="verse" verse="40"><div class="verse-label">40</div>Māceklis nav augstāks par savu mācītāju; bet, kad tas ir pilnīgs, tad tas būs kā viņa mācītājs.</div></div>
<div class="par"><div class="verse" verse="41"><div class="verse-label">41</div>Bet ko tu redzi skabargu sava brāļa acī, bet baļķi sava paša acī tu nepamani?</div></div>
<div class="par"><div class="verse" verse="42"><div class="verse-label">42</div>Jeb kā tu vari sacīt uz savu brāli: laid, brāli, es izvilkšu skabargu no tavas acs, un baļķi savā paša acī tu neredzi? Tu liekuli, izvelc papriekš baļķi no savas acs, un tad pārdomā, kā izvilkt skabargu no sava brāļa acs.</div></div>
<div class="par"><div class="verse" verse="43"><div class="verse-label">43</div>Jo tas nav labs koks, kas nes nelāga augļus, nedz tas ir nelāga koks, kas nes labus augļus.</div></div>
<div class="par"><div class="verse" verse="44"><div class="verse-label">44</div>Ikkatru koku pazīst no viņa augļiem. Jo no ērkšķiem nevar lasīt vīģes, nedz vīnogas no dadžiem.</div></div>
<div class="par"><div class="verse" verse="45"><div class="verse-label">45</div>Labs cilvēks no savas labās sirds krājuma izdod labu, un ļauns cilvēks no savas ļaunās sirds krājumiem izdod ļaunu. Jo no sirds pārpilnības mute runā.</div></div>
<div class="par"><div class="verse" verse="46"><div class="verse-label">46</div>Ko jūs Mani saucat: Kungs, Kungs! - bet nedarāt, ko Es saku?</div></div>
<div class="par"><div class="verse" verse="47"><div class="verse-label">47</div>Ikviens, kas pie Manis nāk un Manus vārdus dzird un dara, - Es jums rādīšu, kam viņš līdzināms.</div></div>
<div class="par"><div class="verse" verse="48"><div class="verse-label">48</div>Tas ir līdzināms cilvēkam, kas, ēku celdams, dziļi raka un pamatu lika uz klints. Kad nu plūdi nāca, tad ūdeņi lauzās uz ēku, bet nespēja to kustināt, jo tā bija celta uz klints.</div></div>
<div class="par"><div class="verse" verse="49"><div class="verse-label">49</div>Bet, kas dzird un nedara, tas ir līdzināms cilvēkam, kas ēku uztaisīja uz zemes, bez pamata; un, kad ūdeņi tai lauzās virsū, tad ēka tūdaļ sagruva, un šīs ēkas gāšanās bija liela."</div></div>
    </body>
</html>
