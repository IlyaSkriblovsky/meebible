
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>"Ieprieciniet, ieprieciniet Manu tautu!" saka jūsu Dievs.</div></div>
<div class="par"><div class="verse" verse="2"><div class="verse-label">2</div>"Runājiet sirsnīgi ar Jeruzālemi un sakait tai, ka tās ciešanu laiks ir piepildīts, ka tās noziegums salīdzināts, jo tā ir no Tā Kunga rokas saņēmusi divkārtīgu sodu par visiem saviem grēkiem."</div></div>
<div class="par"><div class="verse" verse="3"><div class="verse-label">3</div>Klau! Kaut kur atskanēja sauciens: "Ierīkojiet tuksnesī Tam Kungam ceļu, dariet klajumā kādas līdzenas tekas mūsu Dievam!</div></div>
<div class="par"><div class="verse" verse="4"><div class="verse-label">4</div>Visas ielejas lai piepilda un visus kalnus un pakalnus lai nolīdzina; kas ir nelīdzens, lai top par līdzenu ceļu, un, kas paugurains, lai top par klajumu,</div></div>
<div class="par"><div class="verse" verse="5"><div class="verse-label">5</div>lai parādītos Tā Kunga godība un lai visa cilvēce kopā to redzētu, jo Tā Kunga mute to tā ir runājusi."</div></div>
<div class="par"><div class="verse" verse="6"><div class="verse-label">6</div>Klau! Balss sauc: "Sludini!" Es sacīju: "Ko es lai sludinu?" Visa miesa ir zāle, un viss tās jaukums ir kā puķe laukā!</div></div>
<div class="par"><div class="verse" verse="7"><div class="verse-label">7</div>Zāle nokalst, puķe novīst, kad Tā Kunga dvaša to skar. Tiešām, tauta ir zāle!</div></div>
<div class="par"><div class="verse" verse="8"><div class="verse-label">8</div>Zāle nokalst, puķe novīst, bet mūsu Dieva vārds paliek mūžīgi!</div></div>
<div class="par"><div class="verse" verse="9"><div class="verse-label">9</div>Kāp jo augstā kalnā, Ciāna, tu labās vēsts nesēja! Pacel savu balsi ar spēku, Jeruzāleme, tu labās vēsts nesēja, un nebīsties! Pasludini Jūdas pilsētām: "Redziet, te ir jūsu Dievs!"</div></div>
<div class="par"><div class="verse" verse="10"><div class="verse-label">10</div>Redziet, Dievs Tas Kungs nāk ar lielu spēku, un Viņa elkonis dod tam uzvaru, Viņa alga ir pie Viņa, un Viņa atmaksa ir Viņa priekšā!</div></div>
<div class="par"><div class="verse" verse="11"><div class="verse-label">11</div>Kā gans Viņš ganīs Savu ganāmo pulku. Viņš ņems jērus Savās rokās un tos nesīs Savā klēpī un sargās avju mātes.</div></div>
<div class="par"><div class="verse" verse="12"><div class="verse-label">12</div>Kas ir izmērījis ūdeņus ar sauju un aptvēris debesis ar savām rokām? Kas saņēmis zemes pīšļus traukā un kalnus nosvēris ar svariem un pakalnus rokas svaru kausā?</div></div>
<div class="par"><div class="verse" verse="13"><div class="verse-label">13</div>Kas ir Tā Kunga Garam noteicis tā apjomu, un kas bijis Viņa padoma devējs?</div></div>
<div class="par"><div class="verse" verse="14"><div class="verse-label">14</div>Pie kā Viņš meklējis padomu, ka tas Viņam būtu mācījis gudrību un Viņam rādījis pareizo ceļu, Viņam devis atziņu un Viņu vadījis patiesības ceļā?</div></div>
<div class="par"><div class="verse" verse="15"><div class="verse-label">15</div>Redzi, tautas ir kā piliens pie spaiņa, tās Viņam ir kā puteklītis svaru kausā! Salas Viņam ir kā smilšu grauds, ko Viņš paceļ!</div></div>
<div class="par"><div class="verse" verse="16"><div class="verse-label">16</div>Libānā nepietiek malkas, un tajā esošā zvēru daudzuma ir par maz dedzināmam upurim Tam Kungam.</div></div>
<div class="par"><div class="verse" verse="17"><div class="verse-label">17</div>Visas tautas ir it kā nekas Viņa priekšā, un kā neko Viņš tās arī neatzīst un neievēro.</div></div>
<div class="par"><div class="verse" verse="18"><div class="verse-label">18</div>Ar ko jūs salīdzināsit Dievu, un kur jūs atradīsit Viņam ko līdzīgu?</div></div>
<div class="par"><div class="verse" verse="19"><div class="verse-label">19</div>Taču ne kādu elku tēlu? To amatnieks darinājis, un zeltkalis to pārklājis ar zeltu un tam piestiprinājis sudraba važiņas.</div></div>
<div class="par"><div class="verse" verse="20"><div class="verse-label">20</div>Kam tāds upuris nav pa spēkam, tas izvēlas koku, kas nesatrūd, un meklē veiklu meistaru, lai tas viņam darina tēlu, kas nešķobītos.</div></div>
<div class="par"><div class="verse" verse="21"><div class="verse-label">21</div>Vai tad jūs to nezināt? Vai tad jūs to neesat dzirdējuši? Vai tad jums jau no paša sākuma tas nav pasludināts? Vai tad jūs vēl neesat sapratuši, ko zemes pamati māca?</div></div>
<div class="par"><div class="verse" verse="22"><div class="verse-label">22</div>Viņš ir tas, kas sēž augstībā pār zemi, un tās iedzīvotāji ir niecīgi kā siseņi. Viņš ir tas, kas izklāj debesis kā segu un tās izpleš kā dzīvojamu telti.</div></div>
<div class="par"><div class="verse" verse="23"><div class="verse-label">23</div>Viņš pazemo dižciltīgos un zemes valdniekiem liek nokļūt nožēlojamā stāvoklī.</div></div>
<div class="par"><div class="verse" verse="24"><div class="verse-label">24</div>Tikko iedēstīti, tie vēl centās zemē iesakņoties, kā tos jau skar Viņa dvaša, un tie nokalst, viesulis tos izputina kā pelus.</div></div>
<div class="par"><div class="verse" verse="25"><div class="verse-label">25</div>"Kam jūs Mani pielīdzināsit, ka Es tam būtu līdzīgs?" jautā Svētais.</div></div>
<div class="par"><div class="verse" verse="26"><div class="verse-label">26</div>Paceliet savas acis uz debesīm un raugait: kas to visu radījis? Viņš ir tas, kas izved visu viņu pulku pēc skaita un visus sauc vārdā pēc Sava lielā spēka un varas, un tur netrūkst neviena.</div></div>
<div class="par"><div class="verse" verse="27"><div class="verse-label">27</div>Kāpēc tu, Jēkab, saki, un tu, Israēl, domā: mans ceļš ir Tam Kungam apslēpts, manu tiesu Dievs neievēro?</div></div>
<div class="par"><div class="verse" verse="28"><div class="verse-label">28</div>Vai tu to nezini, vai tu to neesi dzirdējis? Mūžīgais Dievs ir Tas Kungs, kas radījis zemes galus. Viņš nepiekūst un nenogurst, Viņa gudrība ir neaptverama.</div></div>
<div class="par"><div class="verse" verse="29"><div class="verse-label">29</div>Viņš nogurušajiem dod spēku un vairo stiprumu nespēcīgajiem.</div></div>
<div class="par"><div class="verse" verse="30"><div class="verse-label">30</div>Jaunekļi piekūst un pagurst, un jauni vīri sabrūk,</div></div>
<div class="par"><div class="verse" verse="31"><div class="verse-label">31</div>bet, kas paļaujas uz To Kungu, tie dabū jaunu spēku, tā ka viņiem aug jaunas spārnu vēdas kā ērgļiem, ka viņi skrien un nepiekūst, ka viņi iet un nenogurst.</div></div>
    </body>
</html>
