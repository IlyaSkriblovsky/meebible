
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida dziesma.</div></div>
<div class="par"><div class="verse" verse="2"><div class="verse-label">2</div>Debesis daudzina Dieva godu, un izplatījums izteic Viņa roku darbu.</div></div>
<div class="par"><div class="verse" verse="3"><div class="verse-label">3</div>Diena dienai to pauž, un nakts naktij to dara zināmu.</div></div>
<div class="par"><div class="verse" verse="4"><div class="verse-label">4</div>Nav nekādas valodas, nedzird ne vārda, neskan to balss,</div></div>
<div class="par"><div class="verse" verse="5"><div class="verse-label">5</div>tomēr to vēsts iziet pa visu pasauli un to pausme līdz zemes galiem.</div></div>
<div class="par"><div class="verse" verse="6"><div class="verse-label">6</div>Saulei Viņš darinājis telti, tā līdzīga līgavainim, kas iziet no savām telpām, tā priecājas kā varonis, lai dotos nospraustajā ceļā.</div></div>
<div class="par"><div class="verse" verse="7"><div class="verse-label">7</div>Vienā debesmalā tā sāk savu gaitu, apkārt līdz tai pašai malai tā to nostaigā, un nekas nepaliek apslēpts no tās svelmes.</div></div>
<div class="par"><div class="verse" verse="8"><div class="verse-label">8</div>Tā Kunga likumi ir pilnīgi un atspirdzina dvēseli. Tā Kunga liecība ir patiesa un vientiesīgos dara gudrus.</div></div>
<div class="par"><div class="verse" verse="9"><div class="verse-label">9</div>Tā Kunga pavēles ir taisnas, tās dara sirdi priecīgu, Tā Kunga bauslis ir skaidrs, tas apskaidro acis.</div></div>
<div class="par"><div class="verse" verse="10"><div class="verse-label">10</div>Bijība Tā Kunga priekšā ir šķīsta, tā pastāv mūžīgi. Tā Kunga tiesas spriedumi ir patiesība, tie visi ir taisni;</div></div>
<div class="par"><div class="verse" verse="11"><div class="verse-label">11</div>tie ir jaukāki nekā zelts, nekā kausēts zelts, tie saldāki nekā medus, kā vistīrākais tecinātais medus no šūnām.</div></div>
<div class="par"><div class="verse" verse="12"><div class="verse-label">12</div>Arī Tavs kalps no tiem gūst pamācību, jo, kas tos ievēro, tam jau ar to vien ir liela alga.</div></div>
<div class="par"><div class="verse" verse="13"><div class="verse-label">13</div>Kas gan apzinās savu nomaldīšanos? Šķīstī mani no manām neapzinātām kļūdām!</div></div>
<div class="par"><div class="verse" verse="14"><div class="verse-label">14</div>Pasargi arī Savu kalpu no augstprātīgas lepnības grēkiem, ka tie nevalda pār mani! Tad es būšu bez vainas un tīrs, bez lieliem pārkāpumiem.</div></div>
<div class="par"><div class="verse" verse="15"><div class="verse-label">15</div>Lai Tev patīk manas mutes valoda un manas sirds domas Tavā priekšā, ak, Kungs, mans patvērums un mans pestītājs!</div></div>
    </body>
</html>
