
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Viņš atkal iegāja sinagogā, un tur bija cilvēks, kam bija nokaltusi roka.</div></div>
<div class="par"><div class="verse" verse="2"><div class="verse-label">2</div>Un tie uz Viņu glūnēja, vai Viņš sabatā to dziedinās, ka Viņu varētu apsūdzēt.</div></div>
<div class="par"><div class="verse" verse="3"><div class="verse-label">3</div>Un Viņš saka tam cilvēkam, kam roka bija nokaltusi: "Nāc te šurp!"</div></div>
<div class="par"><div class="verse" verse="4"><div class="verse-label">4</div>Un Viņš uz tiem saka: "Vai ir brīv sabatā labu darīt vai ļaunu darīt, dvēseli glābt vai maitāt?" Bet tie cieta klusu.</div></div>
<div class="par"><div class="verse" verse="5"><div class="verse-label">5</div>Un Viņš tos uzlūkoja visapkārt ar dusmību, un, viņu sirds cietības dēļ noskumis, Viņš tam cilvēkam saka: "Izstiep savu roku!" Un tas to izstiepa, un viņa roka atkal kļuva vesela.</div></div>
<div class="par"><div class="verse" verse="6"><div class="verse-label">6</div>Un farizeji, izgājuši ārā, apspriedās tūdaļ ar Hēroda piekritējiem par Viņu, kā Viņu nomaitāt.</div></div>
<div class="par"><div class="verse" verse="7"><div class="verse-label">7</div>Bet Jēzus aizgāja ar Saviem mācekļiem pie jūras, un liels ļaužu pulks no Galilejas Viņam gāja līdzi.</div></div>
<div class="par"><div class="verse" verse="8"><div class="verse-label">8</div>Un no Jūdejas, un no Jeruzālemes, un no Idumejas, un no viņpus Jordānas, un no Tiras un no Sidonas apkārtnes liels pulks, dzirdējuši, kādas lielas lietas Viņš dara, nāca pie Viņa,</div></div>
<div class="par"><div class="verse" verse="9"><div class="verse-label">9</div>un Viņš Saviem mācekļiem sacīja, lai tie Viņam apgādātu kādu laivu ļaužu dēļ, ka tie Viņam nespiestos virsū.</div></div>
<div class="par"><div class="verse" verse="10"><div class="verse-label">10</div>Jo Viņš darīja daudzus veselus, tā ka tie, kam bija kādas kaites, lauzās Viņam klāt, lai Viņu aizskartu.</div></div>
<div class="par"><div class="verse" verse="11"><div class="verse-label">11</div>Un nešķīstie gari, kad tie Viņu redzēja, krita pie zemes Viņa priekšā un brēca, sacīdami: "Tu esi Dieva Dēls."</div></div>
<div class="par"><div class="verse" verse="12"><div class="verse-label">12</div>Un Viņš tos stipri aprāja, lai tie Viņu nedarītu zināmu.</div></div>
<div class="par"><div class="verse" verse="13"><div class="verse-label">13</div>Un Viņš uzkāpj kalnā un aicina pie Sevis, kurus pats gribēja, un tie nāca pie Viņa.</div></div>
<div class="par"><div class="verse" verse="14"><div class="verse-label">14</div>Un Viņš iecēla divpadsmit, lai tie būtu pie Viņa un Viņš tos izsūtītu sludināt,</div></div>
<div class="par"><div class="verse" verse="15"><div class="verse-label">15</div>un lai tiem būtu vara ļaunus garus izdzīt.</div></div>
<div class="par"><div class="verse" verse="16"><div class="verse-label">16</div>Tā Viņš iecēla divpadsmit. Un Viņš Sīmanim pielika vārdu Pēteris;</div></div>
<div class="par"><div class="verse" verse="17"><div class="verse-label">17</div>un Jēkabu, Cebedeja dēlu, un Jāni, Jēkaba brāli, un tiem pielika vārdu Boanerges, tas ir, pērkona dēli;</div></div>
<div class="par"><div class="verse" verse="18"><div class="verse-label">18</div>un Andreju, un Filipu, un Bērtuli, un Mateju, un Tomu, un Jēkabu, Alfeja dēlu, un Tadeju, un Sīmani Kānaānieti,</div></div>
<div class="par"><div class="verse" verse="19"><div class="verse-label">19</div>un Jūdu Iskariotu, kas Viņu arī nodeva.</div></div>
<div class="par"><div class="verse" verse="20"><div class="verse-label">20</div>Un Viņš nāk mājās. Un ļaudis atkal sapulcējās, tā tiem nebija vaļas ne maizi ēst.</div></div>
<div class="par"><div class="verse" verse="21"><div class="verse-label">21</div>Un, kad Viņa piederīgie to dzirdēja, tad tie izgāja Viņu savaldīt. Jo tie sacīja: "Viņš ir bez prāta."</div></div>
<div class="par"><div class="verse" verse="22"><div class="verse-label">22</div>Un tie rakstu mācītāji, kas bija nākuši no Jeruzālemes, sacīja: "Viņam ir Belcebuls, un Viņš izdzen ļaunos garus ar ļauno garu virsnieka palīdzību."</div></div>
<div class="par"><div class="verse" verse="23"><div class="verse-label">23</div>Un, tos pieaicinājis, Viņš tiem sacīja līdzībās: "Kā var sātans sātanu izdzīt?</div></div>
<div class="par"><div class="verse" verse="24"><div class="verse-label">24</div>Un, ja kāda valsts savā starpā sanāk naidā, tad tāda valsts nevar pastāvēt.</div></div>
<div class="par"><div class="verse" verse="25"><div class="verse-label">25</div>Un, ja kāds nams pats ar sevi sanāk naidā, tad tāds nams nevar pastāvēt.</div></div>
<div class="par"><div class="verse" verse="26"><div class="verse-label">26</div>Ja nu sātans cēlies pret sevi un ar sevi sanīdies, tad viņš nevar pastāvēt, bet viņa gals ir klāt.</div></div>
<div class="par"><div class="verse" verse="27"><div class="verse-label">27</div>Bet neviens nevar, stipra vīra namā iegājis, viņa rīkus laupīt, ja tas papriekš stipro nesaista, tik tad viņš tā namu izlaupīs.</div></div>
<div class="par"><div class="verse" verse="28"><div class="verse-label">28</div>Patiesi Es jums saku: visi grēki cilvēku bērniem taps piedoti, arī zaimi, ar ko tie Dievu zaimo.</div></div>
<div class="par"><div class="verse" verse="29"><div class="verse-label">29</div>Bet, kas Svēto Garu zaimo, tas nemūžam nedabū piedošanu, bet ir sodāms ar mūžīgu sodību."</div></div>
<div class="par"><div class="verse" verse="30"><div class="verse-label">30</div>Jo tie sacīja: "Viņam ir nešķīsts gars."</div></div>
<div class="par"><div class="verse" verse="31"><div class="verse-label">31</div>Tad Viņa māte un Viņa brāļi nāca un, ārā stāvēdami, pie Viņa sūtīja un Viņu sauca.</div></div>
<div class="par"><div class="verse" verse="32"><div class="verse-label">32</div>Un ļaudis sēdēja ap Viņu un Viņam sacīja: "Redzi, Tava māte un Tavi brāļi, un Tavas māsas ārā Tevi meklē."</div></div>
<div class="par"><div class="verse" verse="33"><div class="verse-label">33</div>Un Viņš tiem atbildēja un sacīja: "Kas ir Mana māte un Mani brāļi?"</div></div>
<div class="par"><div class="verse" verse="34"><div class="verse-label">34</div>Un Viņš visapkārt uzlūkoja tos, kas ap Viņu sēdēja, un saka: "Redzi - Mana māte un Mani brāļi.</div></div>
<div class="par"><div class="verse" verse="35"><div class="verse-label">35</div>Jo, kas Dieva prātu dara, tas ir Mans brālis un māsa, un māte."</div></div>
    </body>
</html>
