
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad tu sēdi pie galda un ēd ar kādu valdnieku, tad labi ievēro, kas ir tavā priekšā,</div></div>
<div class="par"><div class="verse" verse="2"><div class="verse-label">2</div>un liec sev vai pat nazi pie rīkles, ja tu esi izsalcis!</div></div>
<div class="par"><div class="verse" verse="3"><div class="verse-label">3</div>Nekāro sev neko no viņa smalkajiem ēdieniem, jo visi tie ir viltus maize.</div></div>
<div class="par"><div class="verse" verse="4"><div class="verse-label">4</div>Nenopūlē pārlieku sevi, lai tu kļūtu bagāts, atmet tādu savu gudrību!</div></div>
<div class="par"><div class="verse" verse="5"><div class="verse-label">5</div>Tikko tu esi savas acis tai pievērsis, redzi, tā jau ir pazudusi, jo tā iegūst sev spārnus kā ērglis, kas paceļas padebešos.</div></div>
<div class="par"><div class="verse" verse="6"><div class="verse-label">6</div>Neēd maizi pie skauģa un nevēlies sev neko no viņa gardumiem,</div></div>
<div class="par"><div class="verse" verse="7"><div class="verse-label">7</div>jo viņš ir savos dvēseles dziļumos līdzīgs māņu parādībai, viņš saka: "Ēd un dzer!" - bet viņa sirds tomēr nav ar tevi.</div></div>
<div class="par"><div class="verse" verse="8"><div class="verse-label">8</div>Kumosi, ko tu būsi apēdis, tev būs jāatspļauj, un tavi laipnie vārdi tev būs bijuši veltīgi.</div></div>
<div class="par"><div class="verse" verse="9"><div class="verse-label">9</div>Nerunā bezprāša ausu priekšā, jo viņš nicina tavas runas gudrību.</div></div>
<div class="par"><div class="verse" verse="10"><div class="verse-label">10</div>Nepārstati atraitnes robežas un nelauzies bāriņu tīrumā,</div></div>
<div class="par"><div class="verse" verse="11"><div class="verse-label">11</div>jo viņu taisnības aizstāvis ir varens, tas izvedīs viņu lietu pret tevi.</div></div>
<div class="par"><div class="verse" verse="12"><div class="verse-label">12</div>Nodod savu sirdi mācībā, un tavas ausis lai uzklausa prātīgu valodu.</div></div>
<div class="par"><div class="verse" verse="13"><div class="verse-label">13</div>Netaupi savam bērnam pārmācību, jo, ja tu viņu pērsi ar rīksti, tad tādēļ jau tu viņu nenositīsi.</div></div>
<div class="par"><div class="verse" verse="14"><div class="verse-label">14</div>Tu viņu pērsi gan ar rīksti, bet tu izglābsi no nāves viņa dvēseli.</div></div>
<div class="par"><div class="verse" verse="15"><div class="verse-label">15</div>Mans dēls, ja tava sirds ir gudra, tad mana sirds par to priecājas,</div></div>
<div class="par"><div class="verse" verse="16"><div class="verse-label">16</div>un manas īkstis ir līksmas, ja tavas lūpas runā to, kas ir pareizs.</div></div>
<div class="par"><div class="verse" verse="17"><div class="verse-label">17</div>Lai tava sirds neiekarst pret grēciniekiem, bet lai tā jo dienas paliek bijāšanā Tā Kunga priekšā.</div></div>
<div class="par"><div class="verse" verse="18"><div class="verse-label">18</div>Tavā priekšā ir droša nākotne, un tava gaidīšana tevi nevils.</div></div>
<div class="par"><div class="verse" verse="19"><div class="verse-label">19</div>Uzklausi, mans dēls, esi prātīgs un ievirzi savu sirdi pareizā ceļā!</div></div>
<div class="par"><div class="verse" verse="20"><div class="verse-label">20</div>Neesi starp dzērājiem, nedz arī starp tiem, kas rīdami paši rij savu miesu!</div></div>
<div class="par"><div class="verse" verse="21"><div class="verse-label">21</div>Jo dzērāji un uzdzīvotāji kļūst nabagi, un snaužam būs noplīsušas skrandas nēsāt.</div></div>
<div class="par"><div class="verse" verse="22"><div class="verse-label">22</div>Klausi savam tēvam, kas tevi ir dzemdinājis, un nenicini savu māti, kad viņa kļūst veca!</div></div>
<div class="par"><div class="verse" verse="23"><div class="verse-label">23</div>Pērcies taisnību un patiesību un nepārdod tās atkal; centies iegūt gudrību, audzināšanu un saprātu.</div></div>
<div class="par"><div class="verse" verse="24"><div class="verse-label">24</div>Taisnīgā tēvs priecājas ar lielu prieku par savu dēlu, un, kas, dzemdinājis ar gudrību apveltītu bērnu, ir par viņu jo sevišķi līksms.</div></div>
<div class="par"><div class="verse" verse="25"><div class="verse-label">25</div>Lai tavs tēvs un tava māte priecājas, un lai līksmojas it īpaši viņa, kas tevi dzemdējusi!</div></div>
<div class="par"><div class="verse" verse="26"><div class="verse-label">26</div>Dod man savu sirdi, mans dēls, un lai mani ceļi tavām acīm labi patīk!</div></div>
<div class="par"><div class="verse" verse="27"><div class="verse-label">27</div>Jo netikle ir dziļa bedre, un laulības pārkāpēja ir šaura aka.</div></div>
<div class="par"><div class="verse" verse="28"><div class="verse-label">28</div>Arī glūnēt viņa glūn kā laupītāja, un negantniekus ļaužu starpā viņa savāc un pulcina ap sevi.</div></div>
<div class="par"><div class="verse" verse="29"><div class="verse-label">29</div>Kur ir sāpes un gaudas? Kur ir ciešanas? Kur ir asas nesaskaņas? Kur ir sūdzēšanās? Kur ir brūces bez kāda pamata? Kur ir neskaidras acis?</div></div>
<div class="par"><div class="verse" verse="30"><div class="verse-label">30</div>Pie tiem, kas vēlu sēž pie vīna kausa, lai izdzertu, kas ieliets.</div></div>
<div class="par"><div class="verse" verse="31"><div class="verse-label">31</div>Neuzlūko vīnu, ka tas ir tik sārts un kausā tik jauki zvīļo, ka tas tik vēlīgi un gludeni ierit cilvēkā!</div></div>
<div class="par"><div class="verse" verse="32"><div class="verse-label">32</div>Bet pēc tam tas kož kā čūska un dzeļ kā odze.</div></div>
<div class="par"><div class="verse" verse="33"><div class="verse-label">33</div>Tavas acis tad skatīsies pēc citām un svešām sievām, un tava sirds runās pavisam aplamas lietas,</div></div>
<div class="par"><div class="verse" verse="34"><div class="verse-label">34</div>un tu būsi kā tāds, kas jūras vidū guļ, un kā tāds, kas laivas masta galā guļ.</div></div>
<div class="par"><div class="verse" verse="35"><div class="verse-label">35</div>"Viņi sit mani, bet man tas nesagādā sāpes; viņi kuļ un slāna mani, bet es to nejūtu. Kad es pamodīšos? Tad es gribu atkal darīt tāpat un meklēt vīnu no jauna!"</div></div>
    </body>
</html>
