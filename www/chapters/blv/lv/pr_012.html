
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kas labprāt panes pārmācību, tas mīl atziņu; kas neieredz rājienu, tas paliek nejēga.</div></div>
<div class="par"><div class="verse" verse="2"><div class="verse-label">2</div>Rimtais vīrs gūst mierinājumu no Tā Kunga, bet sirdī ļaunu vīru Viņš pazudina.</div></div>
<div class="par"><div class="verse" verse="3"><div class="verse-label">3</div>Ļaunprātība nenāk par svētību cilvēkam, bet taisno sakne pastāvēs joprojām.</div></div>
<div class="par"><div class="verse" verse="4"><div class="verse-label">4</div>Tikumiem apveltīta sieva ir sava vīra krāšņs vainags, bet ļauna ir kā sastrutojums viņa kaulos.</div></div>
<div class="par"><div class="verse" verse="5"><div class="verse-label">5</div>Taisno domas ir goda pilnas, bet bezdievīgo padomi ir krāpīgi.</div></div>
<div class="par"><div class="verse" verse="6"><div class="verse-label">6</div>Bezdievīgo runas izraisa asinsizliešanu, bet rimto mute paglābj.</div></div>
<div class="par"><div class="verse" verse="7"><div class="verse-label">7</div>Bezdievīgie tiks gāzti un sagrauti, un viņu vairs nebūs, bet taisno nams pastāvēs.</div></div>
<div class="par"><div class="verse" verse="8"><div class="verse-label">8</div>Zinīga vīra padoms ir teicams un slavējams, bet blēži un viltnieki paliks kaunā.</div></div>
<div class="par"><div class="verse" verse="9"><div class="verse-label">9</div>Labāks ir pazemīgais, kas pats veic savu darbu, nekā lielīgais, kam trūkst maizes.</div></div>
<div class="par"><div class="verse" verse="10"><div class="verse-label">10</div>Taisnais žēlo pat savus lopus, bet bezdievīgā sirds ir nežēlīga.</div></div>
<div class="par"><div class="verse" verse="11"><div class="verse-label">11</div>Kas savu zemi kopj, tam maizes būs papilnam, bet, kas nevajadzīgām lietām pakaļ dzenas, tas ir neprātis.</div></div>
<div class="par"><div class="verse" verse="12"><div class="verse-label">12</div>Bezdievja prieks ir darīt zaudējumus, bet taisnā sakne nes augļus.</div></div>
<div class="par"><div class="verse" verse="13"><div class="verse-label">13</div>Ļaunais sapinas pats savu lūpu neīstos vārdos, bet taisnajam nelaime paiet secen.</div></div>
<div class="par"><div class="verse" verse="14"><div class="verse-label">14</div>Daudz laba sev iegūst vīrs ar savas mutes nopelniem, un cilvēkam tiek atlīdzināts pēc viņa roku veikuma.</div></div>
<div class="par"><div class="verse" verse="15"><div class="verse-label">15</div>Neprašam šķiet viņa ceļš taisns viņa paša acīs, bet gudrība mīt tanī, kas uzklausa padomu.</div></div>
<div class="par"><div class="verse" verse="16"><div class="verse-label">16</div>Bezprātīgais tūliņ izrāda atklāti savas dusmas, bet, kas apslēpj to, ka ir apkaunots, tas ir gudrs.</div></div>
<div class="par"><div class="verse" verse="17"><div class="verse-label">17</div>Kas ir patiess, tas saka atklāti visu, kas tiešs un pareizs, bet nepatiess liecinieks krāpj.</div></div>
<div class="par"><div class="verse" verse="18"><div class="verse-label">18</div>Kas paradis neapdomīgi runāt, nereti iedur kā ar zobenu, bet zinīga cilvēka valoda ir kā dziedinātājas zāles.</div></div>
<div class="par"><div class="verse" verse="19"><div class="verse-label">19</div>Patiesības paudēja mute pastāv mūžīgi, bet nepatiesa valoda nepaliek ilgi.</div></div>
<div class="par"><div class="verse" verse="20"><div class="verse-label">20</div>Krāpšana ir to sirdīs, kuri dod ļaunu padomu, bet tie, kas mudina uz mieru, sagādā prieku.</div></div>
<div class="par"><div class="verse" verse="21"><div class="verse-label">21</div>Taisnajam nekas nekaitēs, bet bezdievji būs nelaimju pilni.</div></div>
<div class="par"><div class="verse" verse="22"><div class="verse-label">22</div>Nepatiesas pļāpu rīkles šķiet Tam Kungam negantība, bet, kas rīkojas taisnīgi, tas Viņam labi patīk.</div></div>
<div class="par"><div class="verse" verse="23"><div class="verse-label">23</div>Sapratīgs cilvēks necenšas savu gudrību visiem redzamu darīt, bet negudra cilvēka sirds izraisa pati savu negudrību.</div></div>
<div class="par"><div class="verse" verse="24"><div class="verse-label">24</div>Čakla roka valdīs, bet rokai, kas gausa un nolaidīga, būs jāveic piespiedu darbi.</div></div>
<div class="par"><div class="verse" verse="25"><div class="verse-label">25</div>Rūpes sirdī cilvēku sāpina, bet laipns vārds to iepriecina.</div></div>
<div class="par"><div class="verse" verse="26"><div class="verse-label">26</div>Taisnais rāda savam tuvākajam īsto ceļu, bet bezdievīgo ceļš ieved kārdinājumā un maldos viņus pašus.</div></div>
<div class="par"><div class="verse" verse="27"><div class="verse-label">27</div>Sliņķis neceps savu medījumu, bet čakls cilvēks kļūst bagāts.</div></div>
<div class="par"><div class="verse" verse="28"><div class="verse-label">28</div>Uz taisnības ceļa ir dzīvība, bet noziegumu ceļš ved nāvē.</div></div>
    </body>
</html>
