
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Spriedums par Jūras tuksnesi. Par Babilonu. Kā aukas plosās dienvidos, tā nāks briesmas no tuksneša, no briesmīgas zemes.</div></div>
<div class="par"><div class="verse" verse="2"><div class="verse-label">2</div>Man bija darīta zināma barga parādība: laupītājs laupa, postītājs posta! Nāc, Ēlāma! Uzsāc aplenkumu, Mēdija! Visām vaimanām par to es darīšu galu!</div></div>
<div class="par"><div class="verse" verse="3"><div class="verse-label">3</div>Tādēļ dreb mani gurni, mani sagrābušas sāpes kā dzemdētājas sievas sāpes; es esmu apmulsis, ka nevaru dzirdēt, es esmu apjucis, ka nevaru redzēt.</div></div>
<div class="par"><div class="verse" verse="4"><div class="verse-label">4</div>Mans prāts mani atstāj, izbailes mulsina mani, iemīļotā vakara stunda man kļuvusi par biedēkli!</div></div>
<div class="par"><div class="verse" verse="5"><div class="verse-label">5</div>Sataisa galdu, izliek sargus, ēd un dzer. Celieties, valdnieki, ieziediet vairogus!</div></div>
<div class="par"><div class="verse" verse="6"><div class="verse-label">6</div>Jo tā Tas Kungs man teica: "Ej, noliec sargu! Lai viņš ziņo, ko viņš redz!</div></div>
<div class="par"><div class="verse" verse="7"><div class="verse-label">7</div>Un, kad viņš redz ratus un jātniekus, ēzeļu un kamieļu rindas, tad lai viņš uzmanīgi vēro!"</div></div>
<div class="par"><div class="verse" verse="8"><div class="verse-label">8</div>Un viņš sauca lauvas balsī: "Kungs, es stāvu sarga vietā cauru dienu un esmu nomodā visu nakti!"</div></div>
<div class="par"><div class="verse" verse="9"><div class="verse-label">9</div>Redzi, tur nāk vīri ar ratiem un jātnieki pāros un sauc: "Kritusi, kritusi ir Bābele, un visi tās dievekļu tēli ir satriekti un nogāzti zemē!"</div></div>
<div class="par"><div class="verse" verse="10"><div class="verse-label">10</div>Ak tu mana izmocītā, it kā ilgus gadus uz cieta klona kultā tauta! Ko es dzirdēju no Tā Kunga, Israēla Dieva, to es jums pasludināju!</div></div>
<div class="par"><div class="verse" verse="11"><div class="verse-label">11</div>Spriedums par Dumu (Edomu). Man sauc no Seīras: "Sargs, cik gara vēl nakts? Sargs, cik gara vēl nakts?"</div></div>
<div class="par"><div class="verse" verse="12"><div class="verse-label">12</div>Sargs atbild: "Rīts nāk, bet vēl ir nakts! Ja gribat vairāk zināt, tad nāciet atkal un jautājiet!"</div></div>
<div class="par"><div class="verse" verse="13"><div class="verse-label">13</div>Spriedums par Arābiju. Arābijas mežos palieciet pa nakti, jūs, Dedanas ceļinieki!</div></div>
<div class="par"><div class="verse" verse="14"><div class="verse-label">14</div>Pasniedziet izslāpušiem ūdeni, jūs, Temas iedzīvotāji! Dodiet bēgļiem vajadzīgo maizi!</div></div>
<div class="par"><div class="verse" verse="15"><div class="verse-label">15</div>Jo tie bēg no zobena, no atvēzta zobena, no uzvilkta stopa un no kara briesmām.</div></div>
<div class="par"><div class="verse" verse="16"><div class="verse-label">16</div>Jo tā man Tas Kungs teica: "Gada laikā, kāds ir algādža posms, beigsies visa Kedara godība.</div></div>
<div class="par"><div class="verse" verse="17"><div class="verse-label">17</div>To nebūs daudz, kas vēl atliks no Kedara brašajiem dēliem strēlniekiem, jo Tas Kungs, Israēla Dievs, to ir runājis."</div></div>
    </body>
</html>
