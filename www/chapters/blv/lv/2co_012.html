
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ir jau jālielās, kaut gan tas neder, es tagad runāšu par Tā Kunga parādībām un atklāsmēm.</div></div>
<div class="par"><div class="verse" verse="2"><div class="verse-label">2</div>Es pazīstu cilvēku iekš Kristus, priekš četrpadsmit gadiem - vai miesā vai ārpus miesas, nezinu, Dievs to zina - tas tika aizrauts trešajās debesīs.</div></div>
<div class="par"><div class="verse" verse="3"><div class="verse-label">3</div>Par to pašu cilvēku es zinu, ka tas - vai miesā vai ārpus miesas, nezinu, to Dievs zina -</div></div>
<div class="par"><div class="verse" verse="4"><div class="verse-label">4</div>tika aizrauts paradīzē un dzirdēja neizsakāmus vārdus, ko cilvēkam nav ļauts izrunāt.</div></div>
<div class="par"><div class="verse" verse="5"><div class="verse-label">5</div>Ar to es gribu lielīties, bet ar sevi pašu es nelielīšos, kā vien ar savu nespēku.</div></div>
<div class="par"><div class="verse" verse="6"><div class="verse-label">6</div>Ja es gribētu lielīties, es nebūtu neprātīgs, jo es runātu patiesību; bet es atturos, lai neviens par mani nedomā vairāk kā to, ko tas manī redz vai ko no manis dzird.</div></div>
<div class="par"><div class="verse" verse="7"><div class="verse-label">7</div>Lai es nepaaugstinātos īpašo atklāsmju dēļ, man ir dots dzelonis miesā, sātana eņģelis, lai tas sistu mani, ka netopu iedomīgs.</div></div>
<div class="par"><div class="verse" verse="8"><div class="verse-label">8</div>Tādēļ es To Kungu trīs reizes esmu lūdzis, lai tas no manis atkāptos.</div></div>
<div class="par"><div class="verse" verse="9"><div class="verse-label">9</div>Un Viņš ir sacījis: "Tev pietiek ar Manu žēlastību; jo Mans spēks nespēkā varens parādās." Tad nu daudz labāk lielīšos ar savu nespēku, lai Kristus spēks nāktu pār mani.</div></div>
<div class="par"><div class="verse" verse="10"><div class="verse-label">10</div>Tādēļ man ir labs prāts vājībās, pārestībās, bēdās, vajāšanās un bailēs Kristus dēļ. Jo, kad esmu nespēcīgs, tad esmu spēcīgs.</div></div>
<div class="par"><div class="verse" verse="11"><div class="verse-label">11</div>Tā lielīdamies esmu tapis bezprātis. Jūs mani pie tā novedāt. No jums man patiesībā vajadzēja sagaidīt atzinību. Jo es nevienā vietā neesmu mazāks par dižapustuļiem, kaut gan neesmu nekas.</div></div>
<div class="par"><div class="verse" verse="12"><div class="verse-label">12</div>Apustuļa zīmes jūsu vidū ir izpaudušās visā izturībā ar zīmēm, brīnumiem un vareniem darbiem.</div></div>
<div class="par"><div class="verse" verse="13"><div class="verse-label">13</div>Ja kādā lietā jūs būtu bijuši mazāki par citām draudzēm, ja ne tādā, ka es jūs neesmu apgrūtinājis? Piedodiet man šo pārestību.</div></div>
<div class="par"><div class="verse" verse="14"><div class="verse-label">14</div>Redzi, es taisos trešo reizi jūs apmeklēt un jūs neapgrūtināšu, jo es nemeklēju jūsu mantu, bet jūs pašus. Jo nav vajadzīgs, ka bērni krāj mantu vecākiem, bet vecāki bērniem.</div></div>
<div class="par"><div class="verse" verse="15"><div class="verse-label">15</div>Par jūsu dvēselēm es labprāt visu atdošu un atdošu pats sevi. Ja es jūs tik ļoti mīlu, vai tad lai sagaidu mazāk mīlestības?</div></div>
<div class="par"><div class="verse" verse="16"><div class="verse-label">16</div>Labi, es jūs neesmu apgrūtinājis. Bet varbūt kā krāpnieks ar viltu esmu jūs ņēmis.</div></div>
<div class="par"><div class="verse" verse="17"><div class="verse-label">17</div>Vai tad es ar kādu no tiem, ko pie jums sūtīju, jūs esmu izmantojis?</div></div>
<div class="par"><div class="verse" verse="18"><div class="verse-label">18</div>Es pierunāju Titu un tam sūtīju līdzi brāli. Vai tad Tits ir jūs izmantojis? Vai ne tanī pašā garā mēs staigājam? Un ne tanīs pašās pēdās?</div></div>
<div class="par"><div class="verse" verse="19"><div class="verse-label">19</div>Jau sen jūs esat tais domās, ka mēs jūsu priekšā tikai aizstāvamies. Mēs runājam Dieva priekšā iekš Kristus, un tas viss, mīļie, notiek jūsu celšanai.</div></div>
<div class="par"><div class="verse" verse="20"><div class="verse-label">20</div>Es baidos, ka es nākdams neatrodu jūs tādus, kādus es nevēlos, un ka jūs neatrodat mani tādu, kādu jūs nevēlaties; ka tikai nav jūsu vidū ķildu, skaudības, dusmu, naida, apmelošanas, mēlnesības, uzpūtības, nekārtības;</div></div>
<div class="par"><div class="verse" verse="21"><div class="verse-label">21</div>ka mans Dievs, man atkal nākot, mani nepazemo jūsu priekšā un ka man nav jāskumst par daudziem, kas grēkojuši un nav atgriezušies no savas netikumības, netiklības un izlaidības, ko tie darījuši.</div></div>
    </body>
</html>
