
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad rakstu mācītāji un farizeji nāca no Jeruzālemes pie Jēzus un sacīja:</div></div>
<div class="par"><div class="verse" verse="2"><div class="verse-label">2</div>"Kāpēc Tavi mācekļi pārkāpj vecaju likumus? Jo tie rokas nemazgā, kad ēd maizi."</div></div>
<div class="par"><div class="verse" verse="3"><div class="verse-label">3</div>Bet Viņš atbildēja un tiem sacīja: "Kāpēc tad jūs arī pārkāpjat Dieva pavēli savu likumu dēļ?</div></div>
<div class="par"><div class="verse" verse="4"><div class="verse-label">4</div>Jo Dievs ir pavēlējis: godā savu tēvu un māti! - un: kas tēvu vai māti nolād, tam būs mirt.</div></div>
<div class="par"><div class="verse" verse="5"><div class="verse-label">5</div>Bet jūs mācāt: ja kas saka uz savu tēvu vai māti: kas tev no manis nāktos, lai ir Dievam par upuri, - tam nevajagot vairs godāt savu tēvu vai māti.</div></div>
<div class="par"><div class="verse" verse="6"><div class="verse-label">6</div>Tā jūs atceļat Dieva vārdus savu likumu dēļ.</div></div>
<div class="par"><div class="verse" verse="7"><div class="verse-label">7</div>Jūs liekuļi! Jesaja ir pareizi par jums pravietojis, sacīdams:</div></div>
<div class="par"><div class="verse" verse="8"><div class="verse-label">8</div>šī tauta godā Mani ar savām lūpām, bet viņu sirds ir tālu nost no Manis.</div></div>
<div class="par"><div class="verse" verse="9"><div class="verse-label">9</div>Bet velti tie Mani godā, sludinādami mācības, kas ir cilvēku likumi."</div></div>
<div class="par"><div class="verse" verse="10"><div class="verse-label">10</div>Un Viņš pieaicināja ļaudis pie Sevis un sacīja tiem: "Klausaities un saprotiet!</div></div>
<div class="par"><div class="verse" verse="11"><div class="verse-label">11</div>Ne, kas mutē ieiet, sagāna cilvēku, bet, kas no mutes iziet, tas sagāna cilvēku."</div></div>
<div class="par"><div class="verse" verse="12"><div class="verse-label">12</div>Tad mācekļi pienāca pie Viņa un Tam sacīja: "Vai Tu zini, ka farizeji, Tavus vārdus dzirdēdami, ņēma apgrēcību?"</div></div>
<div class="par"><div class="verse" verse="13"><div class="verse-label">13</div>Bet Viņš atbildēja un sacīja: "Visi dēsti, ko Mans Debesu Tēvs nav dēstījis, tiks izrauti ar saknēm.</div></div>
<div class="par"><div class="verse" verse="14"><div class="verse-label">14</div>Atstājiet tos! Tie ir akli akliem ceļa rādītāji; bet, ja akls aklam ceļu rāda, tad abi divi iekritīs bedrē."</div></div>
<div class="par"><div class="verse" verse="15"><div class="verse-label">15</div>Bet Pēteris atbildēja un Viņam sacīja: "Izstāsti mums šo līdzību."</div></div>
<div class="par"><div class="verse" verse="16"><div class="verse-label">16</div>Un Jēzus sacīja: "Vai tad arī jūs vēl esat nesaprašas?</div></div>
<div class="par"><div class="verse" verse="17"><div class="verse-label">17</div>Vai tad jūs nesaprotat, ka viss, kas ieiet mutē, noiet vēderā un tiek izmests laukā.</div></div>
<div class="par"><div class="verse" verse="18"><div class="verse-label">18</div>Bet, kas no mutes iziet, tas nāk no sirds, un tas sagāna cilvēku.</div></div>
<div class="par"><div class="verse" verse="19"><div class="verse-label">19</div>Jo no sirds iziet ļaunas domas, slepkavība, laulības pārkāpšana, nešķīstība, zādzība, nepatiesa liecība, zaimi.</div></div>
<div class="par"><div class="verse" verse="20"><div class="verse-label">20</div>Tas viss sagāna cilvēku, bet ēšana ar nemazgātām rokām cilvēku nesagāna."</div></div>
<div class="par"><div class="verse" verse="21"><div class="verse-label">21</div>Un no turienes Jēzus aizgāja un atkāpās Tiras un Sidonas robežās.</div></div>
<div class="par"><div class="verse" verse="22"><div class="verse-label">22</div>Un redzi, viena kānaāniešu sieva, kas nāca no tām pašām robežām, brēca un sacīja: "Ak, Kungs, Tu Dāvida dēls, apžēlojies par mani! Manu meitu ļauns gars nežēlīgi moka."</div></div>
<div class="par"><div class="verse" verse="23"><div class="verse-label">23</div>Bet Viņš tai neatbildēja neviena vārda. Tad Viņa mācekļi pienāca, lūdza Viņu un sacīja: "Atlaid to, jo tā brēc mums pakaļ."</div></div>
<div class="par"><div class="verse" verse="24"><div class="verse-label">24</div>Bet Viņš atbildēja un sacīja: "Es esmu sūtīts vienīgi pie Israēla cilts pazudušajām avīm."</div></div>
<div class="par"><div class="verse" verse="25"><div class="verse-label">25</div>Bet tā nāca, metās Viņa priekšā zemē un sacīja: "Kungs, palīdzi man!"</div></div>
<div class="par"><div class="verse" verse="26"><div class="verse-label">26</div>Bet Viņš atbildēja un sacīja: "Neklājas bērniem maizi atņemt un to nomest suņiem priekšā."</div></div>
<div class="par"><div class="verse" verse="27"><div class="verse-label">27</div>Bet viņa sacīja: "Tā gan, Kungs! Bet tomēr sunīši ēd no druskām, kas nokrīt no viņu kungu galda."</div></div>
<div class="par"><div class="verse" verse="28"><div class="verse-label">28</div>Tad Jēzus atbildēja un tai sacīja: "Ak, sieva, tava ticība ir liela, lai tev notiek, kā tu gribi." Un viņas meita kļuva vesela tai pašā stundā.</div></div>
<div class="par"><div class="verse" verse="29"><div class="verse-label">29</div>Un Jēzus aizgāja no turienes; Viņš nāca pie Galilejas jūras, uzkāpa kalnā un tur apsēdās.</div></div>
<div class="par"><div class="verse" verse="30"><div class="verse-label">30</div>Un daudz ļaužu atnāca pie Viņa un atveda sev līdzi tizlus, kroplus, aklus, mēmus un daudz citu un nolika tos pie Jēzus kājām, un Viņš dziedināja tos,</div></div>
<div class="par"><div class="verse" verse="31"><div class="verse-label">31</div>tā ka ļaudis brīnījās, redzēdami mēmus runājam, kroplus veselus, tizlus staigājam un aklus redzam, un viņi slavēja Israēla Dievu.</div></div>
<div class="par"><div class="verse" verse="32"><div class="verse-label">32</div>Un Jēzus, pieaicinājis Savus mācekļus, sacīja tiem: "Mana sirds iežēlojas par šiem ļaudīm; jo tie jau trīs dienas pie Manis palikuši, un tiem nav ko ēst. Es negribu tos neēdušus atlaist, ka tie ceļā nenonīkst."</div></div>
<div class="par"><div class="verse" verse="33"><div class="verse-label">33</div>Un mācekļi Viņam sacīja: "Kur lai ņemam šeitan tuksnesī tik daudz maizes, lai paēdinātu tādu pulku ļaužu?"</div></div>
<div class="par"><div class="verse" verse="34"><div class="verse-label">34</div>Un Jēzus tiem sacīja: "Cik jums ir maizes?" Tie atbildēja: "Septiņas un kāds mazums zivtiņu."</div></div>
<div class="par"><div class="verse" verse="35"><div class="verse-label">35</div>Un Viņš lika ļaudīm apsēsties zemē,</div></div>
<div class="par"><div class="verse" verse="36"><div class="verse-label">36</div>ņēma tās septiņas maizes un tās zivis, pateicās, pārlauza un deva tās mācekļiem un mācekļi ļaudīm.</div></div>
<div class="par"><div class="verse" verse="37"><div class="verse-label">37</div>Un viņi ēda un paēda, un no atlikušām druskām salasīja septiņus grozus pilnus.</div></div>
<div class="par"><div class="verse" verse="38"><div class="verse-label">38</div>Bet to, kas ēduši, bija četri tūkstoši vīru, neskaitot sievas un bērnus.</div></div>
<div class="par"><div class="verse" verse="39"><div class="verse-label">39</div>Un Viņš atlaida ļaudis, kāpa laivā un nonāca Magadanas robežās.</div></div>
    </body>
</html>
