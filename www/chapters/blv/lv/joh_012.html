
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Jēzus sešas dienas pirms Pashā nogāja uz Betāniju, kur bija Lācars, ko Viņš bija uzmodinājis no miroņiem.</div></div>
<div class="par"><div class="verse" verse="2"><div class="verse-label">2</div>Tur tie Viņam taisīja mielastu. Marta apkalpoja, bet Lācars bija viens no tiem, kas kopā ar Viņu sēdēja pie galda.</div></div>
<div class="par"><div class="verse" verse="3"><div class="verse-label">3</div>Tad Marija, paņēmusi mārciņu īstas, ļoti dārgas nardu eļļas, svaidīja Jēzus kājas un žāvēja viņa kājas ar saviem matiem. Un svaidāmās eļļas smarža piepildīja visu māju.</div></div>
<div class="par"><div class="verse" verse="4"><div class="verse-label">4</div>Bet viens no Viņa mācekļiem, Jūda Iskariots, kas vēlāk Viņu nodeva, sacīja:</div></div>
<div class="par"><div class="verse" verse="5"><div class="verse-label">5</div>"Kāpēc šī svaidāmā eļļa nav pārdota par trīs simti sudraba gabaliem un nauda nodota nabagiem?"</div></div>
<div class="par"><div class="verse" verse="6"><div class="verse-label">6</div>Bet to viņš sacīja nevis tāpēc, ka viņam rūpēja nabagi, bet tāpēc, ka viņš bija zaglis un, maku turēdams, piesavinājās iemaksas.</div></div>
<div class="par"><div class="verse" verse="7"><div class="verse-label">7</div>Tad Jēzus sacīja: "Laid viņu, to viņa manai bēru dienai ir pataupījusi!</div></div>
<div class="par"><div class="verse" verse="8"><div class="verse-label">8</div>Jo nabagi vienmēr ir pie jums, bet Es neesmu vienumēr."</div></div>
<div class="par"><div class="verse" verse="9"><div class="verse-label">9</div>Tad liels pulks jūdu dabūja zināt, ka Viņš ir tur, un atnāca ne vien Jēzus dēļ, bet arī lai Lācaru redzētu, ko Viņš bija uzmodinājis no miroņiem.</div></div>
<div class="par"><div class="verse" verse="10"><div class="verse-label">10</div>Bet augstie priesteri nolēma nokaut arī Lācaru,</div></div>
<div class="par"><div class="verse" verse="11"><div class="verse-label">11</div>jo viņa dēļ daudz jūdu nogāja un ticēja Jēzum.</div></div>
<div class="par"><div class="verse" verse="12"><div class="verse-label">12</div>Otrā dienā liels ļaužu pulks, kas bija nācis uz svētkiem, dabūjuši zināt, ka Jēzus nāk uz Jeruzālemi,</div></div>
<div class="par"><div class="verse" verse="13"><div class="verse-label">13</div>ņēma palmu zarus un izgāja Viņam pretim, kliegdami: "Ozianna, slavēts, kas nāk Dieva Tā Kunga Vārdā, Israēla Ķēniņš!"</div></div>
<div class="par"><div class="verse" verse="14"><div class="verse-label">14</div>Bet Jēzus, atradis jaunu ēzeli, uzsēdās tam virsū, kā rakstīts:</div></div>
<div class="par"><div class="verse" verse="15"><div class="verse-label">15</div>nebīsties, Ciānas meita, redzi, tavs Ķēniņš nāk, sēdēdams uz ēzeļa kumeļa! -</div></div>
<div class="par"><div class="verse" verse="16"><div class="verse-label">16</div>To visu Viņa mācekļi sākumā nesaprata, bet, kad Jēzus bija ticis apskaidrots, tad viņiem ienāca prātā, ka tas par Viņu bija rakstīts un ka tāpēc tie Viņam to bija darījuši.</div></div>
<div class="par"><div class="verse" verse="17"><div class="verse-label">17</div>Šādu liecību nodeva ļaudis, kas pie Viņa bija bijuši, kad Viņš Lācaru bija saucis no kapa un uzmodinājis no miroņiem.</div></div>
<div class="par"><div class="verse" verse="18"><div class="verse-label">18</div>Tāpēc arī tauta Viņam bija gājusi pretim, ka viņa bija dabūjusi zināt, ka Viņš šo zīmi bija darījis.</div></div>
<div class="par"><div class="verse" verse="19"><div class="verse-label">19</div>Bet farizeji runāja savā starpā: "Jūs redzat, ka jūs nekā nespējat darīt! Redziet, visa pasaule iet Viņam pakaļ!"</div></div>
<div class="par"><div class="verse" verse="20"><div class="verse-label">20</div>Bet starp tiem, kas bija atnākuši svētkos, lai pielūgtu, daži bija grieķi.</div></div>
<div class="par"><div class="verse" verse="21"><div class="verse-label">21</div>Tie atnāca pie Filipa, kas bija no Betsaidas Galilejā, un viņu lūdza: "Kungs, mēs gribam Jēzu redzēt!"</div></div>
<div class="par"><div class="verse" verse="22"><div class="verse-label">22</div>Filips iet pie Andreja, lai viņam to sacītu. Andrejs un Filips nāk un saka to Jēzum.</div></div>
<div class="par"><div class="verse" verse="23"><div class="verse-label">23</div>Bet Jēzus atbild viņiem: "Ir pienākusi stunda, kad Cilvēka Dēls top pagodināts.</div></div>
<div class="par"><div class="verse" verse="24"><div class="verse-label">24</div>Patiesi, patiesi Es jums saku: ja kviešu grauds nekrīt zemē un nemirst, viņš paliek viens; bet, ja viņš mirst, viņš nes daudz augļu.</div></div>
<div class="par"><div class="verse" verse="25"><div class="verse-label">25</div>Kas savu dzīvību tur mīļu, tam tā zūd, bet, kas savu dzīvību šinī pasaulē ienīst, tas to paglabās mūžīgai dzīvībai.</div></div>
<div class="par"><div class="verse" verse="26"><div class="verse-label">26</div>Ja kāds Man grib kalpot, tad lai viņš seko Man, jo, kur Es esmu, tur būs arī Mans kalps; un, ja kāds Man kalpos, to Mans Tēvs cels godā.</div></div>
<div class="par"><div class="verse" verse="27"><div class="verse-label">27</div>Tagad Man dvēsele ir satriekta; ko lai Es saku? Tēvs, izpestī Mani no šīs stundas? Bet tāpēc jau šajā stundā esmu nācis.</div></div>
<div class="par"><div class="verse" verse="28"><div class="verse-label">28</div>Tēvs, pagodini Savu Vārdu!" Tad balss nāca no debesīm: "Es Viņu esmu pagodinājis un atkal Viņu pagodināšu!"</div></div>
<div class="par"><div class="verse" verse="29"><div class="verse-label">29</div>Tad ļaudis, kas stāvēja un to bija dzirdējuši, sprieda, ka pērkons ir rūcis, bet citi sacīja: "Eņģelis ar Viņu ir runājis."</div></div>
<div class="par"><div class="verse" verse="30"><div class="verse-label">30</div>Bet Jēzus atbildēja: "Nevis Manis dēļ šī balss atskanējusi, bet jūsu dēļ.</div></div>
<div class="par"><div class="verse" verse="31"><div class="verse-label">31</div>Tagad ir šīs pasaules tiesas stunda. Šīs pasaules valdnieks tagad tiks izstumts ārā.</div></div>
<div class="par"><div class="verse" verse="32"><div class="verse-label">32</div>Bet, kad Es no zemes tikšu paaugstināts, Es visus vilkšu pie Sevis."</div></div>
<div class="par"><div class="verse" verse="33"><div class="verse-label">33</div>Bet to Viņš sacīja norādīdams, kādā nāvē Viņam bija mirt.</div></div>
<div class="par"><div class="verse" verse="34"><div class="verse-label">34</div>Tad ļaudis Viņam atbildēja: "Mēs bauslībā esam mācījušies, ka Kristus paliek uz mūžu mūžiem; kā tad Tu saki, ka Cilvēka Dēlam jātiek paaugstinātam? Kas ir šis Cilvēka Dēls?"</div></div>
<div class="par"><div class="verse" verse="35"><div class="verse-label">35</div>Tad Jēzus viņiem sacīja: "Vēl mazu brīdi gaisma ir pie jums. Staigājiet, kamēr jums ir gaisma, lai tumsība jūs neapņem. Jo, kas tumsā staigā, nezina, kurp viņš iet.</div></div>
<div class="par"><div class="verse" verse="36"><div class="verse-label">36</div>Ticiet gaismai, kamēr jums ir gaisma, ka jūs topat par gaismas bērniem!" Tā Jēzus runāja un pēc tam nozuda viņu acīm.</div></div>
<div class="par"><div class="verse" verse="37"><div class="verse-label">37</div>Bet, lai gan Viņš tik daudz zīmju viņu priekšā bija darījis, tie tomēr neticēja Viņam.</div></div>
<div class="par"><div class="verse" verse="38"><div class="verse-label">38</div>Tā piepildījās pravieša Jesajas vārdi, ko tas teicis: Kungs, kas ir ticējis mūsu vēstij, un kam Dieva elkonis kļuvis zināms?</div></div>
<div class="par"><div class="verse" verse="39"><div class="verse-label">39</div>Tāpēc tie nevarēja ticēt, kā Jesaja tālāk saka:</div></div>
<div class="par"><div class="verse" verse="40"><div class="verse-label">40</div>viņu acis Viņš ir aptumšojis un viņu sirdis apcietinājis, lai viņi savām acīm neredzētu un nesaprastu un savās sirdīs neatgrieztos, ka Es tos varētu dziedināt.</div></div>
<div class="par"><div class="verse" verse="41"><div class="verse-label">41</div>To Jesaja ir sacījis tāpēc, ka tas skatīja Viņa godību un sludināja par Viņu.</div></div>
<div class="par"><div class="verse" verse="42"><div class="verse-label">42</div>Tomēr arī daudzi valdības vīri bija sākuši Viņam ticēt, bet farizeju dēļ viņi to atklāti neapliecināja, lai tos neizslēgtu no draudzes.</div></div>
<div class="par"><div class="verse" verse="43"><div class="verse-label">43</div>Jo viņi cilvēku atzinību mīlēja vairāk nekā godu Dieva priekšā.</div></div>
<div class="par"><div class="verse" verse="44"><div class="verse-label">44</div>Bet Jēzus sauca: "Kas Man tic, tas netic Man, bet Tam, kas Mani sūtījis!</div></div>
<div class="par"><div class="verse" verse="45"><div class="verse-label">45</div>Un, kas Mani redz, redz To, kas Mani sūtījis.</div></div>
<div class="par"><div class="verse" verse="46"><div class="verse-label">46</div>Es, gaisma, esmu nācis pasaulē, lai neviens, kas Man tic, nepaliktu tumsībā.</div></div>
<div class="par"><div class="verse" verse="47"><div class="verse-label">47</div>Un, ja kāds Manus vārdus dzird un neievēro, Es to netiesāju; jo Es neesmu nācis pasauli tiesāt, bet pasauli atpestīt.</div></div>
<div class="par"><div class="verse" verse="48"><div class="verse-label">48</div>Kas Mani nievā un nepieņem Manus vārdus, tam jau ir savs tiesas spriedējs: Mans vārds, ko esmu runājis, spriedīs par viņu tiesu pastarā dienā.</div></div>
<div class="par"><div class="verse" verse="49"><div class="verse-label">49</div>Jo Es nerunāju no Sevis, bet Tēvs, kas Mani sūtījis, Tas Man ir pavēlējis, ko lai saku un ko lai runāju.</div></div>
<div class="par"><div class="verse" verse="50"><div class="verse-label">50</div>Un Es zinu, ka Viņa pavēle ir mūžīga dzīvība. Tāpēc visu, ko runāju, Es runāju, kā to Mans Tēvs Man ir sacījis."</div></div>
    </body>
</html>
