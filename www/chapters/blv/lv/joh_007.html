
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc tam Jēzus staigāja pa Galileju, jo pa Jūdeju Viņš negribēja staigāt, tāpēc ka jūdi Viņu meklēja nokaut.</div></div>
<div class="par"><div class="verse" verse="2"><div class="verse-label">2</div>Bet jūdu Būdiņu svētki bija tuvu.</div></div>
<div class="par"><div class="verse" verse="3"><div class="verse-label">3</div>Tad Viņa brāļi sacīja Viņam: "Aizej no šejienes un ej uz Jūdeju, lai arī Tavi mācekļi redz Tavus darbus, ko Tu dari.</div></div>
<div class="par"><div class="verse" verse="4"><div class="verse-label">4</div>Jo neviens neko nedara slepenībā, ja Viņš grib kļūt pazīstams. Ja Tu to gribi, rādies pasaulei."</div></div>
<div class="par"><div class="verse" verse="5"><div class="verse-label">5</div>Jo pat Viņa brāļi neticēja Viņam.</div></div>
<div class="par"><div class="verse" verse="6"><div class="verse-label">6</div>Tad Jēzus viņiem saka: "Mans laiks vēl nav nācis, turpretim jūsu laiks vienumēr ir klāt.</div></div>
<div class="par"><div class="verse" verse="7"><div class="verse-label">7</div>Jūs pasaule nevar nīst, bet Mani viņa nīst, jo Es dodu liecību par viņu, ka viņas darbi ir ļauni.</div></div>
<div class="par"><div class="verse" verse="8"><div class="verse-label">8</div>Ejiet jūs uz svētkiem, Es vēl neeimu uz svētkiem, jo Mans laiks vēl nav pilns."</div></div>
<div class="par"><div class="verse" verse="9"><div class="verse-label">9</div>Un, to sacījis, Viņš palika Galilejā.</div></div>
<div class="par"><div class="verse" verse="10"><div class="verse-label">10</div>Bet, kad Viņa brāļi bija nogājuši uz svētkiem, tad arī Viņš devās turp, tomēr ne atklāti, bet paslepus.</div></div>
<div class="par"><div class="verse" verse="11"><div class="verse-label">11</div>Bet jūdi svētkos Viņu meklēja un sacīja: "Kur Viņš ir?"</div></div>
<div class="par"><div class="verse" verse="12"><div class="verse-label">12</div>Un daudz valodu par Viņu bija tautā; vieni sacīja: Viņš ir labs, - citi: nē, Viņš maldina tautu.</div></div>
<div class="par"><div class="verse" verse="13"><div class="verse-label">13</div>Tomēr neviens nerunāja atklāti par Viņu, baidīdamies no jūdiem.</div></div>
<div class="par"><div class="verse" verse="14"><div class="verse-label">14</div>Bet, kad svētki jau bija pusē, Jēzus uzgāja Templī un sāka mācīt.</div></div>
<div class="par"><div class="verse" verse="15"><div class="verse-label">15</div>Tad jūdi izbrīnījās un sacīja: "No kurienes šis pazīst rakstus, būdams bez izglītības?"</div></div>
<div class="par"><div class="verse" verse="16"><div class="verse-label">16</div>Jēzus viņiem atbildēja: "Mana mācība nav Manis paša, bet Tā, kas Mani sūtījis.</div></div>
<div class="par"><div class="verse" verse="17"><div class="verse-label">17</div>Ja kāds grib darīt Viņa prātu, tas sapratīs, vai Mana mācība ir no Dieva vai Es runāju pats no Sevis.</div></div>
<div class="par"><div class="verse" verse="18"><div class="verse-label">18</div>Kas no sevis runā, tas meklē savu paša godu. Bet, kas meklē Tā godu, kas Viņu sūtījis, Tas ir patiess un Tanī nav netaisnības.</div></div>
<div class="par"><div class="verse" verse="19"><div class="verse-label">19</div>Vai Mozus jums nav devis bauslību? Un neviens no jums bauslību nepilda. Kāpēc tad jūs Mani meklējat nokaut?"</div></div>
<div class="par"><div class="verse" verse="20"><div class="verse-label">20</div>Ļaudis atbildēja: "Ļauns gars tevi apsēdis: kas Tevi meklē nokaut?"</div></div>
<div class="par"><div class="verse" verse="21"><div class="verse-label">21</div>Jēzus viņiem atbildēja: "Vienu darbu Es esmu darījis, un jūs visi uztraucaties par to.</div></div>
<div class="par"><div class="verse" verse="22"><div class="verse-label">22</div>Mozus jums devis apgraizīšanu - lai gan tā nav no Mozus, bet no tēviem - un jūs sabatā apgraizāt cilvēku.</div></div>
<div class="par"><div class="verse" verse="23"><div class="verse-label">23</div>Ja cilvēks sabatā saņem apgraizīšanu, lai Mozus bauslība tiktu ievērota, ko tad jūs dusmojat uz Mani, ka Es sabatā visu cilvēku esmu darījis veselu?</div></div>
<div class="par"><div class="verse" verse="24"><div class="verse-label">24</div>Nespriediet taču pēc ārienes, bet spriediet taisnu spriedumu!"</div></div>
<div class="par"><div class="verse" verse="25"><div class="verse-label">25</div>Tad kādi no jeruzālemiešiem sacīja: "Vai šis nav Tas, ko viņi meklē nokaut?</div></div>
<div class="par"><div class="verse" verse="26"><div class="verse-label">26</div>Un redziet, Viņš runā pilnīgi atklāti, un tie Viņam nekā nesaka. Vai tiešām valdības vīri būtu nākuši pie atziņas, ka Viņš ir Kristus?</div></div>
<div class="par"><div class="verse" verse="27"><div class="verse-label">27</div>Tomēr par Viņu mēs zinām, no kurienes Viņš ir. Bet, kad Mesija nāks, neviens nezinās, no kurienes Viņš ir."</div></div>
<div class="par"><div class="verse" verse="28"><div class="verse-label">28</div>Tad Jēzus Templī mācīdams sauca: "Tiešām Mani jūs pazīstat un zināt, no kurienes Es esmu. Un tomēr Es neesmu nācis no Sevis, bet Tas, kas ir patiess, Mani sūtījis. To jūs nepazīstat.</div></div>
<div class="par"><div class="verse" verse="29"><div class="verse-label">29</div>Bet Es Viņu pazīstu, jo no Viņa Es nāku, un Viņš Mani sūtījis."</div></div>
<div class="par"><div class="verse" verse="30"><div class="verse-label">30</div>Tad tie gribēja Viņu gūstīt. Tomēr neviens savas rokas pie Viņa nepielika, jo Viņa stunda vēl nebija nākusi.</div></div>
<div class="par"><div class="verse" verse="31"><div class="verse-label">31</div>Bet no tautas daudzi Viņam sāka ticēt un sacīja: "Vai gan Kristus, kad Tas nāks, vairāk zīmes darīs, nekā šis ir darījis?"</div></div>
<div class="par"><div class="verse" verse="32"><div class="verse-label">32</div>Kad nu farizeji dzirdēja, ka tautā iet par Viņu tādas valodas, tad augstie priesteri un farizeji nosūtīja sulaiņus, lai Viņu apcietinātu.</div></div>
<div class="par"><div class="verse" verse="33"><div class="verse-label">33</div>Tad Jēzus sacīja: "Vēl īsu brīdi Es esmu pie jums, tad Es aizeimu pie Tā, kas Mani sūtījis.</div></div>
<div class="par"><div class="verse" verse="34"><div class="verse-label">34</div>Jūs Mani meklēsit, bet neatradīsit, jo, kur Es noeimu, jūs nevarat līdzi nākt."</div></div>
<div class="par"><div class="verse" verse="35"><div class="verse-label">35</div>Tad jūdi sacīja cits citam: "Kur Viņš grib iet, ka mēs Viņu nevarētu atrast? Vai tik Viņš negrib iet pie tiem, kas dzīvo starp grieķiem, un mācīt grieķus?</div></div>
<div class="par"><div class="verse" verse="36"><div class="verse-label">36</div>Ko nozīmē vārdi, ko Viņš teica: jūs Mani meklēsit un neatradīsit, - un: kur Es noeimu, jūs nevarat līdzi nākt."</div></div>
<div class="par"><div class="verse" verse="37"><div class="verse-label">37</div>Beidzamajā, lielajā svētku dienā Jēzus uzstājās un sauca: "Ja kam slāpst, tas lai nāk pie Manis un dzer!</div></div>
<div class="par"><div class="verse" verse="38"><div class="verse-label">38</div>Kas Man tic, kā rakstos sacīts, no viņa miesas plūdīs dzīva ūdens straumes."</div></div>
<div class="par"><div class="verse" verse="39"><div class="verse-label">39</div>To Viņš sacīja par Garu, ko vēlāk dabūja tie, kas Viņam ticēja; jo vēl nebija Gara, tāpēc ka Jēzus vēl nebija iegājis skaidrībā.</div></div>
<div class="par"><div class="verse" verse="40"><div class="verse-label">40</div>Daudzi no tautas, kas šos vārdus dzirdēja, sacīja: "Šis tiešām ir gaidāmais pravietis."</div></div>
<div class="par"><div class="verse" verse="41"><div class="verse-label">41</div>Cits sacīja: "Šis ir Kristus." Bet citi sacīja: "Vai gan no Galilejas jānāk Kristum?</div></div>
<div class="par"><div class="verse" verse="42"><div class="verse-label">42</div>Vai nav sacīts rakstos, ka Kristus nāk no Dāvida dzimuma, no Betlēmes ciema, kur dzīvoja Dāvids?"</div></div>
<div class="par"><div class="verse" verse="43"><div class="verse-label">43</div>Tā šķelšanās cēlās tautā Viņa dēļ.</div></div>
<div class="par"><div class="verse" verse="44"><div class="verse-label">44</div>Daži no viņiem gribēja Viņu gūstīt, tomēr neviens rokas pie Viņa nepielika.</div></div>
<div class="par"><div class="verse" verse="45"><div class="verse-label">45</div>Kad sulaiņi atgriezās pie augstiem priesteriem un farizejiem, tie viņiem sacīja: "Kāpēc jūs Viņu neesat atveduši?"</div></div>
<div class="par"><div class="verse" verse="46"><div class="verse-label">46</div>Sulaiņi atbildēja: "Nekad vēl neviens cilvēks nav tā runājis, kā runā šis cilvēks."</div></div>
<div class="par"><div class="verse" verse="47"><div class="verse-label">47</div>Farizeji viņiem atbildēja: "Vai arī jums prāti sajaukti?</div></div>
<div class="par"><div class="verse" verse="48"><div class="verse-label">48</div>Vai gan kāds no valdības vīriem vai no farizejiem tic Viņam?</div></div>
<div class="par"><div class="verse" verse="49"><div class="verse-label">49</div>Nē, tikai šī tauta, kas nepazīst bauslības, - lai nolādēti viņi!"</div></div>
<div class="par"><div class="verse" verse="50"><div class="verse-label">50</div>Tad viens no viņu vidus, Nikodēms, kas jau agrāk bija nācis pie Viņa, sacīja:</div></div>
<div class="par"><div class="verse" verse="51"><div class="verse-label">51</div>"Vai mūsu bauslība tiesā cilvēku, to iepriekš neuzklausījusi un neizzinājusi, ko viņš dara?"</div></div>
<div class="par"><div class="verse" verse="52"><div class="verse-label">52</div>Tie atbildēja viņam: "Vai arī tu esi galilietis? Izpēti un raugi, ka no Galilejas neceļas neviens pravietis."</div></div>
<div class="par"><div class="verse" verse="53"><div class="verse-label">53</div>Un tie aizgāja katrs savā mājā.</div></div>
    </body>
</html>
