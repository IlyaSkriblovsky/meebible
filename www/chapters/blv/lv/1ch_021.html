
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un cēlās sātans pret Israēlu un pavedināja Dāvidu saskaitīt Israēlu.</div></div>
<div class="par"><div class="verse" verse="2"><div class="verse-label">2</div>Un Dāvids sacīja Joābam un tautas pārstāvjiem: "Ejiet un skaitiet Israēlu, no Bēršebas līdz Danai, un atnesiet man ziņas par viņu skaitu, ka es to zinātu."</div></div>
<div class="par"><div class="verse" verse="3"><div class="verse-label">3</div>Tad Joābs sacīja: "Lai Tas Kungs pie šiem ļaudīm, cik viņu tagad ir, pieliek simtkārtīgi! Mans kungs un ķēniņ, vai tad tie visi tomēr nav mana kunga kalpi? Kāpēc manam kungam tas būtu vajadzīgs? Kādēļ viņš uzliek tādu vainu Israēlam?"</div></div>
<div class="par"><div class="verse" verse="4"><div class="verse-label">4</div>Bet ķēniņa pavēle Joābam bija neatsaucama, un Joābs devās ceļā. Viņš pārstaigāja visu Israēlu un nāca atpakaļ uz Jeruzālemi.</div></div>
<div class="par"><div class="verse" verse="5"><div class="verse-label">5</div>Un Joābs nodeva Dāvidam saskaitīto ļaužu skaitu, un viss Israēls bija tūkstoš reiz tūkstoš un simts tūkstošu vīru, kas spēja zobenu vēzt, un Jūdā bija četri simti septiņdesmit tūkstoši vīru, kas spēja zobenu vēzt.</div></div>
<div class="par"><div class="verse" verse="6"><div class="verse-label">6</div>Bet Levija un Benjamīna ciltis viņš neiekļāva skaitīšanā, jo ķēniņa pavēle Joābam šķita negantība.</div></div>
<div class="par"><div class="verse" verse="7"><div class="verse-label">7</div>Dieva acīs šī lieta bija ļauna, un Viņš sita Israēlu.</div></div>
<div class="par"><div class="verse" verse="8"><div class="verse-label">8</div>Tad Dāvids lūdza Dievu: "Es esmu ļoti grēkojis, ka esmu šo lietu darījis, bet tagad es Tevi ļoti lūdzu, nepiemini Sava kalpa noziegumu! Es tiešām esmu ļoti aplam rīkojies."</div></div>
<div class="par"><div class="verse" verse="9"><div class="verse-label">9</div>Bet Tas Kungs pavēlēja Gadam, Dāvida redzētājam, sacīdams:</div></div>
<div class="par"><div class="verse" verse="10"><div class="verse-label">10</div>"Noej un saki Dāvidam, teikdams: tā saka Tas Kungs: trīs lietas Es tev lieku priekšā, izvēlies vienu no tām, un Es tev to darīšu!"</div></div>
<div class="par"><div class="verse" verse="11"><div class="verse-label">11</div>Un Gads gāja pie Dāvida un viņam sacīja: "Tā saka Tas Kungs: izvēlies sev</div></div>
<div class="par"><div class="verse" verse="12"><div class="verse-label">12</div>vai nu trīs gadus bada laika, vai trīs mēnešus bēgt no saviem pretiniekiem pēc tam, kad ienaidnieku zobens būs panācis jūs, vai lai trīs dienas Tā Kunga zobens - mēris visā zemē un Tā Kunga eņģelis, kas nāvi nes visos Israēla novados. Un lūko, kādu atbildi lai es nesu Tam, kas mani sūtījis!"</div></div>
<div class="par"><div class="verse" verse="13"><div class="verse-label">13</div>Tad Dāvids sacīja Gadam: "Man ir lielas bailes! Bet es gribu labāk krist Tā Kunga rokā, jo Viņa žēlastība ir ļoti liela, bet es negribu krist cilvēku rokās!"</div></div>
<div class="par"><div class="verse" verse="14"><div class="verse-label">14</div>Tad Tas Kungs lika mērim nākt pār Israēlu, un no Israēla nomira septiņdesmit tūkstoši cilvēku.</div></div>
<div class="par"><div class="verse" verse="15"><div class="verse-label">15</div>Un Dievs sūtīja eņģeli uz Jeruzālemi, lai to izpostītu; bet, tikko viņš taisījās to izpostīt, Tas Kungs to uzlūkoja, un Viņam kļuva žēl ļaunuma, un Viņš sacīja posta eņģelim, ko bija sūtījis: "Tagad pietiek, atvelc savu roku!" Un Tā Kunga eņģelis bija nostājies tieši pie jebusieša Ornana klona.</div></div>
<div class="par"><div class="verse" verse="16"><div class="verse-label">16</div>Kad Dāvids pacēla savas acis, viņš ieraudzīja Tā Kunga eņģeli stāvam starp zemi un debesīm, un tam bija atvēzts zobens rokā, izstiepts pār Jeruzālemi; tad Dāvids līdz ar vecajiem, maisos ietinušies, metās zemē uz sava vaiga,</div></div>
<div class="par"><div class="verse" verse="17"><div class="verse-label">17</div>un Dāvids lūdza Dievu: "Vai ne es pavēlēju ļaudis skaitīt? Es, es esmu tas, kas grēkojis un darījis lielu ļaunumu! Bet šīs avis, ko tās ir darījušas? Ak, Kungs, mans Dievs! Lai Tava roka ir pret mani un pret mana tēva namu, bet ne lai Tavu tautu mocītu!"</div></div>
<div class="par"><div class="verse" verse="18"><div class="verse-label">18</div>Un Tā Kunga eņģelis pavēlēja Gadam pateikt Dāvidam, lai Dāvids dodas augšup kalnā un lai uzceļ altāri Tam Kungam uz jebusieša Ornana klona.</div></div>
<div class="par"><div class="verse" verse="19"><div class="verse-label">19</div>Un, paklausīdams Gada vārdiem, ko tas bija runājis Tā Kunga Vārdā, Dāvids devās kalnā.</div></div>
<div class="par"><div class="verse" verse="20"><div class="verse-label">20</div>Kad Ornans apgriezās, tad ieraudzīja eņģeli, un viņa četri dēli, kas kūla kopā ar viņu, paslēpās; bet Ornans kūla kviešus.</div></div>
<div class="par"><div class="verse" verse="21"><div class="verse-label">21</div>Kad Dāvids nāca pie Ornana, un Ornans paskatījās un ieraudzīja Dāvidu, tad viņš iznāca laukā no klona un nometās Dāvida priekšā uz sava vaiga pie zemes.</div></div>
<div class="par"><div class="verse" verse="22"><div class="verse-label">22</div>Un Dāvids sacīja Ornanam: "Lūdzams, dod man klona vietu, lai es tur uzceļu altāri Tam Kungam, bet piešķir man to par pilnu samaksu, lai tā mocība tiek novērsta no tautas."</div></div>
<div class="par"><div class="verse" verse="23"><div class="verse-label">23</div>Tad Ornans atbildēja Dāvidam: "Ņem to sev un dari, mans kungs un ķēniņ, kā vien tev patīk! Redzi, tur tos vēršus es dodu dedzināmiem upuriem un šos kuļamos rīkus malkai, bet kviešus ēdamam upurim; to visu es dodu!"</div></div>
<div class="par"><div class="verse" verse="24"><div class="verse-label">24</div>Bet ķēniņš Dāvids sacīja Ornanam: "Nē, bet es to visu gribu pirkt no tevis par pilnu samaksu, jo es negribu ņemt Tam Kungam, kas ir tavs, nedz arī upurēt tādu dedzināmo upuri, kas iegūts par velti!"</div></div>
<div class="par"><div class="verse" verse="25"><div class="verse-label">25</div>Tā Dāvids deva Ornanam par šo vietu zeltu, svarā seši simti seķeļu.</div></div>
<div class="par"><div class="verse" verse="26"><div class="verse-label">26</div>Un Dāvids tur uzcēla Tam Kungam altāri un upurēja dedzināmos upurus un kaujamos pateicības upurus; un, kad viņš To Kungu piesauca, tad Viņš tam atbildēja ar uguni no debesīm pār dedzināmo upuru altāri.</div></div>
<div class="par"><div class="verse" verse="27"><div class="verse-label">27</div>Un Tas Kungs pavēlēja eņģelim, un viņš iebāza savu zobenu makstī.</div></div>
<div class="par"><div class="verse" verse="28"><div class="verse-label">28</div>Tanī laikā, kad Dāvids redzēja, ka Tas Kungs bija viņam atbildējis uz jebusieša Ornana klona, viņš tur upurēja arī kaujamos upurus.</div></div>
<div class="par"><div class="verse" verse="29"><div class="verse-label">29</div>Bet Tā Kunga mājoklis, ko Mozus bija izveidojis tuksnesī, un arī dedzināmo upuru altāris tanī laikā atradās kalnu augstienē pie Gibeonas.</div></div>
<div class="par"><div class="verse" verse="30"><div class="verse-label">30</div>Bet Dāvids nevarēja tā priekšā noiet, lai godinātu Dievu, jo viņš bija iztrūcinājies no Tā Kunga eņģeļa zobena.</div></div>
    </body>
</html>
