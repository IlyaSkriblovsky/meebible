
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ārona dēli, Nadabs un Abijs, ņēma katrs savu kvēpināmo upuru trauku un ielika tur uguni, un uzlika virsū kvēpināmās zāles, un tie nesa svešu uguni Tā Kunga priekšā, ko tiem nebija pavēlēts ņemt.</div></div>
<div class="par"><div class="verse" verse="2"><div class="verse-label">2</div>Tad uguns izgāja no Tā Kunga un tā aprija viņus, un tie nomira Tā Kunga priekšā.</div></div>
<div class="par"><div class="verse" verse="3"><div class="verse-label">3</div>Un Mozus sacīja Āronam: "Tas ir tā, kā to Tas Kungs bija runājis, sacīdams: Es parādīšos svēts tavā vidū, un, visai tautai to redzot, Es parādīšu Savu godu." Bet Ārons cieta klusu.</div></div>
<div class="par"><div class="verse" verse="4"><div class="verse-label">4</div>Un Mozus aicināja Mišaēlu un Ēlcafanu, Usiēla dēlus no Ārona cilts, un viņš tiem sacīja: "Pienāciet un nesiet projām savus brālēnus no svētās vietas, ārpus nometnes!"</div></div>
<div class="par"><div class="verse" verse="5"><div class="verse-label">5</div>Un viņi pienāca un aiznesa tos savās drēbēs ietītus ārpus nometnes, kā Mozus bija noteicis.</div></div>
<div class="par"><div class="verse" verse="6"><div class="verse-label">6</div>Un Mozus sacīja Āronam un Ēleāzaram un Itamāram, viņa dēliem: "Savas galvas jums nav jāatstāj nekoptas un jums savs apģērbs nav jāsaplēš, lai jums nebūtu jāmirst un lai dusmas nenāk pār visu draudzi, bet jūsu brāļiem un visam Israēla namam ir jāapraud ugunī sadedzinātie, kurus Tas Kungs ir sadedzinājis.</div></div>
<div class="par"><div class="verse" verse="7"><div class="verse-label">7</div>Jums arī nebūs aiziet no Saiešanas telts vārtiem, lai jūs nemirtu, jo Tā Kunga svaidāmā eļļa ir uz jums." Un tie darīja, kā Mozus bija sacījis.</div></div>
<div class="par"><div class="verse" verse="8"><div class="verse-label">8</div>Un Tas Kungs runāja uz Āronu:</div></div>
<div class="par"><div class="verse" verse="9"><div class="verse-label">9</div>"Vīnu un stipru dzērienu tu nedzer, nedz tu pats, nedz tavi dēli, kad ejat Saiešanas teltī, ka jūs nemirstat; tas ir mūžīgs likums jūsu cilšu ciltīm,</div></div>
<div class="par"><div class="verse" verse="10"><div class="verse-label">10</div>lai jūs varētu izšķirt starpību starp svētu un nesvētu, šķīstu un nešķīstu</div></div>
<div class="par"><div class="verse" verse="11"><div class="verse-label">11</div>un lai jūs varētu Israēlu pamācīt visos likumos, ko Tas Kungs caur Mozu jums pavēlējis."</div></div>
<div class="par"><div class="verse" verse="12"><div class="verse-label">12</div>Un Mozus sacīja Āronam un Ēleāzaram un Itamāram, viņa dēliem, kuri bija vēl atlikušies: "Ņemiet ēdamo upuri, kas ir atlicies no uguns upura Tam Kungam, un ēdiet to blakus altārim neraudzētu, jo tas ir augsti svēts.</div></div>
<div class="par"><div class="verse" verse="13"><div class="verse-label">13</div>Tāpēc jums būs to ēst svētā vietā, tas ir likums tev un arī likums taviem bērniem, ņemt un ēst no Tā Kunga uguns upuriem, jo tā man ir pavēlēts.</div></div>
<div class="par"><div class="verse" verse="14"><div class="verse-label">14</div>Un līgojamā upura krūts gabalu un cilājamā upura pleci ēdiet - gan tu, gan tavi dēli un tavas meitas līdz ar tevi - tīrā vietā; jo tā ir tava daļa un tavu dēlu daļa, kas dota no Israēla bērnu kaujamiem pateicības upuriem.</div></div>
<div class="par"><div class="verse" verse="15"><div class="verse-label">15</div>Bet cilājamā upura pleci un līgojamā upura krūts gabalu lai viņi atnes un pievieno tauku uguns upurim, lai jūs to varat šurpu turpu šūpot kā līgojamo upuri Tā Kunga priekšā; tas lai ir mūžīgs likums tev un taviem bērniem, kas pie tevis, kā Tas Kungs to ir pavēlējis."</div></div>
<div class="par"><div class="verse" verse="16"><div class="verse-label">16</div>Un tad Mozus meklēt meklēja grēka upura āzi, un redzi, tas bija sadedzināts; un viņš apskaitās par Ēleāzaru un Itamāru, atlikušajiem Ārona dēliem, un teica:</div></div>
<div class="par"><div class="verse" verse="17"><div class="verse-label">17</div>"Kāpēc jūs neesat ēduši grēka upura gaļu svētā vietā? Jo tas ir augsti svēts, un jums tas bija iedots, lai nestu draudzes grēkus un lai izdarītu salīdzināšanu viņu labad Tā Kunga priekšā.</div></div>
<div class="par"><div class="verse" verse="18"><div class="verse-label">18</div>Redzi, viņa asinis nav ienestas svētā vietā; jums tas bija jāēd svētā vietā, kā es jums esmu pavēlējis!"</div></div>
<div class="par"><div class="verse" verse="19"><div class="verse-label">19</div>Tad Ārons teica Mozum: "Redzi, šodien viņi likuši atvest savus grēku upurus un savus dedzināmos upurus Tā Kunga priekšā, un tomēr man ir tā gadījies; ja nu es būtu ēdis šodien grēku upura gaļu, vai tas Tam Kungam būtu paticis?"</div></div>
<div class="par"><div class="verse" verse="20"><div class="verse-label">20</div>Kad Mozus to dzirdēja, tad viņš samierinājās.</div></div>
    </body>
</html>
