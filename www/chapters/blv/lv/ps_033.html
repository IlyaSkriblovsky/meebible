
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziediet priecīgi Tam Kungam, jūs taisnie, visiem, kam skaidra sirds, klājas Viņu slavēt!</div></div>
<div class="par"><div class="verse" verse="2"><div class="verse-label">2</div>Pateicieties Tam Kungam ar cītaru, spēlējiet Viņam uz desmitstīgu arfas!</div></div>
<div class="par"><div class="verse" verse="3"><div class="verse-label">3</div>Dziediet Viņam jaunu dziesmu! Skandiniet jauki ar bazūnēm!</div></div>
<div class="par"><div class="verse" verse="4"><div class="verse-label">4</div>Tiešām, taisni ir Tā Kunga vārdi, un visi Viņa darbi ir pilni uzticības.</div></div>
<div class="par"><div class="verse" verse="5"><div class="verse-label">5</div>Viņš mīl taisnību un tiesu, zeme ir pilna Viņa žēlastības.</div></div>
<div class="par"><div class="verse" verse="6"><div class="verse-label">6</div>Ar Tā Kunga vārdu ir radītas debesis, un viss debesu spēks ir radīts ar Viņa mutes elpu.</div></div>
<div class="par"><div class="verse" verse="7"><div class="verse-label">7</div>Viņš sakrāj jūras ūdeņus kā kādā traukā, Viņš glabā straumes Savās krātuvēs.</div></div>
<div class="par"><div class="verse" verse="8"><div class="verse-label">8</div>Lai To Kungu bīstas visa pasaule, Viņa priekšā lai dreb visi zemes iedzīvotāji!</div></div>
<div class="par"><div class="verse" verse="9"><div class="verse-label">9</div>Jo Viņš runāja, un tā notika, Viņš pavēlēja, un viss radās.</div></div>
<div class="par"><div class="verse" verse="10"><div class="verse-label">10</div>Tas Kungs izjauc tautu nodomus, Viņš sagrauj ļaužu padomu.</div></div>
<div class="par"><div class="verse" verse="11"><div class="verse-label">11</div>Bet Tā Kunga padoms pastāv mūžīgi, un Viņa sirds nodomi ir spēkā uz audžu audzēm.</div></div>
<div class="par"><div class="verse" verse="12"><div class="verse-label">12</div>Svētīga tā tauta, kam Tas Kungs ir par Dievu, tie ļaudis, ko Viņš Sev izredzējis par īpašumu!</div></div>
<div class="par"><div class="verse" verse="13"><div class="verse-label">13</div>Tas Kungs raugās no debesīm, Viņš redz visus cilvēku bērnus;</div></div>
<div class="par"><div class="verse" verse="14"><div class="verse-label">14</div>no tās vietas, kur Viņa tronis, Viņš pārredz visus zemes iedzīvotājus;</div></div>
<div class="par"><div class="verse" verse="15"><div class="verse-label">15</div>Viņš īpatnēji izveidojis visu viņu sirdis un vēro visus viņu darbus.</div></div>
<div class="par"><div class="verse" verse="16"><div class="verse-label">16</div>Nedz lieli karapulki sargā ķēniņu, nedz arī liels miesas spēks izglābj varoni.</div></div>
<div class="par"><div class="verse" verse="17"><div class="verse-label">17</div>Maldās, kas visas uzvaras cerības liek uz zirgiem: arī viņu spēka nepietiek glābiņam.</div></div>
<div class="par"><div class="verse" verse="18"><div class="verse-label">18</div>Redzi, Tā Kunga acs vēro tos, kas Viņu bīstas un cer uz Viņa žēlastību,</div></div>
<div class="par"><div class="verse" verse="19"><div class="verse-label">19</div>lai Viņš to dvēseles izglābtu no nāves un uzturētu viņus dzīvus bada laikā.</div></div>
<div class="par"><div class="verse" verse="20"><div class="verse-label">20</div>Mūsu dvēsele gaida uz To Kungu, Viņš ir mūsu palīgs un vairogs.</div></div>
<div class="par"><div class="verse" verse="21"><div class="verse-label">21</div>Par Viņu priecājas mūsu sirds, jo mēs paļaujamies uz Viņa svēto Vārdu.</div></div>
<div class="par"><div class="verse" verse="22"><div class="verse-label">22</div>Tava žēlastība, Kungs, lai paliek ar mums, jo mēs ceram uz Tevi!</div></div>
    </body>
</html>
