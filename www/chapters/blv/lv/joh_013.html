
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet pirms Pashā svētkiem, zinādams, ka Viņa stunda bija nākusi un ka Viņam no šīs pasaules jāiet pie Tēva, Jēzus parādīja savējiem, ko Tas šinī pasaulē bija mīlējis, Savu mīlestību līdz galam.</div></div>
<div class="par"><div class="verse" verse="2"><div class="verse-label">2</div>Vakariņas ēdot, kad jau velns Jūdam, Sīmaņa dēlam Iskariotam, bija sirdī iedevis Viņu nodot,</div></div>
<div class="par"><div class="verse" verse="3"><div class="verse-label">3</div>zinādams, ka Tēvs visu bija licis Viņa rokās un ka Viņš pie Dieva aiziet, kā Viņš no Dieva ir nācis,</div></div>
<div class="par"><div class="verse" verse="4"><div class="verse-label">4</div>Viņš ceļas no vakariņām, noliek drēbes, ņem priekšautu un apsien to;</div></div>
<div class="par"><div class="verse" verse="5"><div class="verse-label">5</div>pēc tam ielej ūdeni traukā un sāk mācekļiem kājas mazgāt un tās žāvēt ar priekšautu, ko Viņš bija apsējis.</div></div>
<div class="par"><div class="verse" verse="6"><div class="verse-label">6</div>Kad Viņš nāk pie Sīmaņa Pētera, tas Viņam saka: "Kungs, vai Tu man mazgāsi kājas?"</div></div>
<div class="par"><div class="verse" verse="7"><div class="verse-label">7</div>Jēzus atbildēja viņam: "Ko Es daru, to tu tagad nezini, bet pēc tu to sapratīsi."</div></div>
<div class="par"><div class="verse" verse="8"><div class="verse-label">8</div>Pēteris Viņam saka: "Nemūžam Tu man nemazgāsi kājas!" Jēzus atbildēja viņam: "Ja Es tevi nemazgāšu, tev nebūs daļas pie Manis."</div></div>
<div class="par"><div class="verse" verse="9"><div class="verse-label">9</div>Sīmanis Pēteris saka Viņam: "Kungs, ne vien manas kājas, bet arī rokas un galvu!"</div></div>
<div class="par"><div class="verse" verse="10"><div class="verse-label">10</div>Jēzus saka viņam: "Kas ir mazgājies, tam nevajag vairāk kā vien kājas mazgāt, jo viņš viscaurēm ir tīrs. Arī jūs esat tīri, bet ne visi."</div></div>
<div class="par"><div class="verse" verse="11"><div class="verse-label">11</div>Jo Viņš pazina Savu nodevēju, tāpēc Viņš sacīja: "Ne visi jūs esat tīri."</div></div>
<div class="par"><div class="verse" verse="12"><div class="verse-label">12</div>Kad nu Viņš viņu kājas bija mazgājis, Viņš paņēma Savas drēbes un atkal apsēdās. Tad Viņš sacīja: "Vai jūs zināt, ko Es jums esmu darījis?</div></div>
<div class="par"><div class="verse" verse="13"><div class="verse-label">13</div>Jūs Mani saucat: Mācītājs un Kungs, un jūs pareizi darāt, jo Es tas esmu.</div></div>
<div class="par"><div class="verse" verse="14"><div class="verse-label">14</div>Ja nu Es, jūsu Kungs un Mācītājs, esmu jūsu kājas mazgājis, arī jums pienākas cits citam kājas mazgāt.</div></div>
<div class="par"><div class="verse" verse="15"><div class="verse-label">15</div>Jo Es jums priekšzīmi esmu devis, lai jūs darītu, kā Es jums esmu darījis.</div></div>
<div class="par"><div class="verse" verse="16"><div class="verse-label">16</div>Patiesi, patiesi Es jums saku: kalps nav lielāks par savu kungu, nedz sūtnis lielāks par to, kas viņu sūtījis.</div></div>
<div class="par"><div class="verse" verse="17"><div class="verse-label">17</div>Ja jūs to zināt, svētīgi jūs esat, ja jūs tā darāt!</div></div>
<div class="par"><div class="verse" verse="18"><div class="verse-label">18</div>Es nerunāju par jums visiem. Es zinu, kurus esmu izredzējis. Bet jāpiepildās rakstiem: kas Manu maizi ēd, pret Mani pacēlis savu kāju.</div></div>
<div class="par"><div class="verse" verse="19"><div class="verse-label">19</div>Jau tagad Es jums to saku, pirms tas ir noticis, lai jūs, kad tas notiek, ticētu, ka Es tas esmu.</div></div>
<div class="par"><div class="verse" verse="20"><div class="verse-label">20</div>Patiesi, patiesi Es jums saku: kas uzņem, ko Es sūtu, tas uzņem Mani, bet, kas Mani uzņem, uzņem To, kas Mani sūtījis."</div></div>
<div class="par"><div class="verse" verse="21"><div class="verse-label">21</div>To sacījis, Jēzus, garā satriekts, liecināja un sacīja: "Patiesi, patiesi Es jums saku: viens no jums Mani nodos!"</div></div>
<div class="par"><div class="verse" verse="22"><div class="verse-label">22</div>Mācekļi paskatījās cits uz citu neziņā, par kuru Viņš runā.</div></div>
<div class="par"><div class="verse" verse="23"><div class="verse-label">23</div>Viens no Viņa mācekļiem sēdēja pie Jēzus krūtīm, to Jēzus mīlēja.</div></div>
<div class="par"><div class="verse" verse="24"><div class="verse-label">24</div>Tam Sīmanis Pēteris pamāj un saka viņam: "Vaicā, kurš tas ir, par ko Viņš runā!"</div></div>
<div class="par"><div class="verse" verse="25"><div class="verse-label">25</div>Tas, noliecies pie pašas Jēzus krūts, saka Viņam: "Kungs, kurš tas ir?"</div></div>
<div class="par"><div class="verse" verse="26"><div class="verse-label">26</div>Jēzus atbild: "Tas ir tas, kam Es, kumosu iemērcis, to došu." Un, kumosu iemērcis, Viņš to ņem un dod Jūdam, Sīmaņa dēlam Iskariotam.</div></div>
<div class="par"><div class="verse" verse="27"><div class="verse-label">27</div>Un pēc šī kumosa tanī iegāja sātans. Bet Jēzus viņam saka: "Ko tu dari, to dari drīz!"</div></div>
<div class="par"><div class="verse" verse="28"><div class="verse-label">28</div>Bet no tiem, kas pie galda sēdēja, neviens nekā nesaprata, kādā nolūkā Viņš tam to sacīja.</div></div>
<div class="par"><div class="verse" verse="29"><div class="verse-label">29</div>Jo dažiem šķita, ka Jēzus tāpēc, ka Jūdam bija maks, tam būtu sacījis: iepērc uz svētkiem, kā mums vajag, - vai: dod kaut ko nabagiem!</div></div>
<div class="par"><div class="verse" verse="30"><div class="verse-label">30</div>Saņēmis kumosu, Jūda steigšus izgāja ārā; un bija nakts.</div></div>
<div class="par"><div class="verse" verse="31"><div class="verse-label">31</div>Kad viņš bija izgājis, Jēzus saka: "Tagad Cilvēka Dēls ir paaugstināts un Dievs paaugstināts Viņā.</div></div>
<div class="par"><div class="verse" verse="32"><div class="verse-label">32</div>Bet, ja Dievs paaugstināts Viņā, tad arī Dievs Viņu paaugstinās Sevī un Viņu drīz vien paaugstinās.</div></div>
<div class="par"><div class="verse" verse="33"><div class="verse-label">33</div>Bērniņi, Es vēl mazu brīdi esmu pie jums. Jūs Mani meklēsit, bet, kā Es jūdiem esmu sacījis, tā arī jums tagad saku: kurp Es eimu, jūs Man nevarat sekot.</div></div>
<div class="par"><div class="verse" verse="34"><div class="verse-label">34</div>Jaunu bausli Es jums dodu, ka jūs cits citu mīlat, kā Es jūs esmu mīlējis, lai arī jūs tāpat cits citu mīlētu.</div></div>
<div class="par"><div class="verse" verse="35"><div class="verse-label">35</div>No tam visi pazīs, ka jūs esat Mani mācekļi, ja jums būs mīlestība savā starpā."</div></div>
<div class="par"><div class="verse" verse="36"><div class="verse-label">36</div>Sīmanis Pēteris Viņam saka: "Kungs, kurp Tu ej?" Jēzus viņam atbild: "Kurp Es eimu, turp tu tagad Man nevari sekot, bet vēlāk sekosi."</div></div>
<div class="par"><div class="verse" verse="37"><div class="verse-label">37</div>Pēteris saka: "Kungs, kāpēc es Tev tagad nevaru sekot? Savu dzīvību es par Tevi atdošu!"</div></div>
<div class="par"><div class="verse" verse="38"><div class="verse-label">38</div>Jēzus atbild: "Savu dzīvību tu par Mani atdosi? Patiesi, patiesi Es tev saku: vēl gailis nebūs dziedājis, kad tu Mani jau trīskārt būsi aizliedzis."</div></div>
    </body>
</html>
