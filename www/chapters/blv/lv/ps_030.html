
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida dziesma Tempļa iesvētīšanas dienā.</div></div>
<div class="par"><div class="verse" verse="2"><div class="verse-label">2</div>Es Tevi augsti teikšu, ak, Kungs, jo Tu esi mani augstu cēlis, Tu maniem ienaidniekiem neesi ļāvis priecāties par mani.</div></div>
<div class="par"><div class="verse" verse="3"><div class="verse-label">3</div>Kungs, ak, mans Dievs, es Tevi piesaucu, un Tu mani dziedināji.</div></div>
<div class="par"><div class="verse" verse="4"><div class="verse-label">4</div>Kungs, Tu manu dvēseli izvedi no nāves valsts, Tu mani uzturēji dzīvu, ka nenogrimu kapā.</div></div>
<div class="par"><div class="verse" verse="5"><div class="verse-label">5</div>Dziediet Tam Kungam, jūs Viņa svētie, daudziniet Viņa svēto piemiņu!</div></div>
<div class="par"><div class="verse" verse="6"><div class="verse-label">6</div>Viņa dusmas pastāv tikai īsu mirkli, bet Viņa labais prāts visu mūžu. Vakaram kā viešņas nāk līdzi asaras, bet jaunais rīts ir atkal pilns gaviļu.</div></div>
<div class="par"><div class="verse" verse="7"><div class="verse-label">7</div>Es gan sacīju, kad man labi klājās: "Es nešaubīšos nemūžam!"</div></div>
<div class="par"><div class="verse" verse="8"><div class="verse-label">8</div>Ak, Kungs, Tu Savā labvēlībā man piešķīri godu un spēku, Tu spēcīgi nostiprināji manu kalna cietoksni, bet, kad Tu apslēpi Savu vaigu, tad es iztrūkos.</div></div>
<div class="par"><div class="verse" verse="9"><div class="verse-label">9</div>Tevi, Kungs, tad es piesaucu, un no sirds es lūdzu žēlastību no Dieva:</div></div>
<div class="par"><div class="verse" verse="10"><div class="verse-label">10</div>kāds labums Tev būtu no manām asinīm, ja es grimtu kapā? Vai pīšļi Tevi slavē un sludina Tavu patiesību?</div></div>
<div class="par"><div class="verse" verse="11"><div class="verse-label">11</div>Uzklausi mani, ak, Kungs, esi man žēlīgs, esi mans palīgs, ak, Kungs!"</div></div>
<div class="par"><div class="verse" verse="12"><div class="verse-label">12</div>Manas žēlabas Tu esi pārvērtis līksmē, esi novilcis man manas sēru drēbes, mani apjozdams ar prieku.</div></div>
<div class="par"><div class="verse" verse="13"><div class="verse-label">13</div>Lai mana dvēsele Tev dzied un necieš klusu. Ak, Kungs, Tu mans Dievs, es Tev pateikšos mūžīgi!</div></div>
    </body>
</html>
