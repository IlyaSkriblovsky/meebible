
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jo ticība ir stipra paļaušanās uz to, kas cerams, pārliecība par neredzamām lietām.</div></div>
<div class="par"><div class="verse" verse="2"><div class="verse-label">2</div>Jo, tanī stāvēdami, tēvi saņēmuši liecību.</div></div>
<div class="par"><div class="verse" verse="3"><div class="verse-label">3</div>Jo ticībā mēs noprotam, ka pasaule ir radīta Dieva Vārda spēkā, ka no neredzamā cēlies redzamais.</div></div>
<div class="par"><div class="verse" verse="4"><div class="verse-label">4</div>Ticībā Ābels ir nesis Dievam labāku upuri nekā Kains; tās dēļ par viņu ir liecināts, ka viņš ir taisns, kā Dievs par viņa dāvanām ir liecinājis; tās dēļ viņš vēl runā, kaut arī miris.</div></div>
<div class="par"><div class="verse" verse="5"><div class="verse-label">5</div>Ticībā Ēnohs tika aizrauts, tā ka viņš neredzēja nāvi, un viņu neatrada, tāpēc ka Dievs viņu bija aizrāvis. Jo pirms aizraušanas par viņu ir nodota liecība, ka viņš Dievam paticis.</div></div>
<div class="par"><div class="verse" verse="6"><div class="verse-label">6</div>Bet bez ticības nevar patikt. Jo tam, kas pie Dieva griežas, nākas ticēt, ka Viņš ir un ka Viņš tiem, kas Viņu meklē, atmaksā.</div></div>
<div class="par"><div class="verse" verse="7"><div class="verse-label">7</div>Ticībā Noa, dievbijīgs būdams, saņēma Dieva aizrādījumu par vēl neredzamo un savā gādībā uztaisīja šķirstu sava nama glābšanai; tās dēļ viņš nicināja pasauli un kļuva tās taisnības mantinieks, kas nāk no ticības.</div></div>
<div class="par"><div class="verse" verse="8"><div class="verse-label">8</div>Ticībā Ābrahāms ir paklausījis aicinājumam un gāja uz to vietu, ko nācās saņemt par mantojumu, un gāja, nezinādams, kurp viņš iet.</div></div>
<div class="par"><div class="verse" verse="9"><div class="verse-label">9</div>Ticībā viņš apmetās apsolītajā zemē kā svešinieks, dzīvodams teltīs ar Īzāku un Jēkabu, tā paša apsolījuma līdzmantiniekiem.</div></div>
<div class="par"><div class="verse" verse="10"><div class="verse-label">10</div>Jo viņš gaidīja pilsētu ar stipriem pamatiem, kuras cēlējs un radītājs ir Dievs.</div></div>
<div class="par"><div class="verse" verse="11"><div class="verse-label">11</div>Ticībā arī tā pati Sāra spēja kļūt māte, neraugoties uz vecumu, jo turēja par uzticamu To, kas devis apsolījumu.</div></div>
<div class="par"><div class="verse" verse="12"><div class="verse-label">12</div>Tāpēc arī no viena cilvēka, kas turklāt vēl bija vecuma nespēkā, ir dzimuši tik daudzi kā debesu zvaigznes un kā neskaitāmas smiltis jūrmalā.</div></div>
<div class="par"><div class="verse" verse="13"><div class="verse-label">13</div>Šie visi ir miruši ticībā, apsolītās lietas nesaņēmuši, bet no tālienes tās redzēdami un sveikdami, un apliecinājuši, ka viņi ir svešinieki un piemājotāji virs zemes.</div></div>
<div class="par"><div class="verse" verse="14"><div class="verse-label">14</div>Jo tie, kas tādas lietas runā, rāda, ka viņi meklē tēviju.</div></div>
<div class="par"><div class="verse" verse="15"><div class="verse-label">15</div>Un, ja viņi būtu domājuši par to zemi, no kuras bija izgājuši, tad viņiem būtu bijis laiks atgriezties.</div></div>
<div class="par"><div class="verse" verse="16"><div class="verse-label">16</div>Bet nu tie tiecas pēc labākas, tas ir, debesu tēvijas. Tāpēc arī Dievs netur par kaunu, ka tie Viņu sauc par savu Dievu, jo Viņš tiem sagatavojis pilsētu.</div></div>
<div class="par"><div class="verse" verse="17"><div class="verse-label">17</div>Ticībā Ābrahāms, kad tika pārbaudīts, ir upurējis Īzāku, upurējis vienīgo dēlu, viņš, kas bija saņēmis apsolījumus,</div></div>
<div class="par"><div class="verse" verse="18"><div class="verse-label">18</div>par ko bija teikts: pēc Īzāka tev pēcnācēji tiks nosaukti, -</div></div>
<div class="par"><div class="verse" verse="19"><div class="verse-label">19</div>jo viņš domāja, ka arī no miroņiem Dievs spēj uzmodināt; tāpēc viņš to arī saņēma atpakaļ kā līdzību.</div></div>
<div class="par"><div class="verse" verse="20"><div class="verse-label">20</div>Ticībā Īzāks nākotnei svētīja Jēkabu un Ēsavu.</div></div>
<div class="par"><div class="verse" verse="21"><div class="verse-label">21</div>Ticībā Jēkabs mirdams ir svētījis abus Jāzepa dēlus un pielūdzis Dievu, noliecies pār sava zižļa galu.</div></div>
<div class="par"><div class="verse" verse="22"><div class="verse-label">22</div>Ticībā Jāzeps mirdams ir runājis par Israēla bērnu iziešanu un devis norādījumus par saviem kauliem.</div></div>
<div class="par"><div class="verse" verse="23"><div class="verse-label">23</div>Ticībā Mozu pēc dzimšanas viņa vecāki paslēpa trīs mēnešus, tāpēc ka viņi redzēja, ka bērns ir jauks. Un viņi nebijās no valdnieka pavēlēm.</div></div>
<div class="par"><div class="verse" verse="24"><div class="verse-label">24</div>Ticībā Mozus, liels izaudzis, liedzās saukties par faraona meitas dēlu,</div></div>
<div class="par"><div class="verse" verse="25"><div class="verse-label">25</div>labāk gribēdams kopā ar Dieva tautu ciest ļaunumu nekā īsu laiku baudīt grēcīgu laimi,</div></div>
<div class="par"><div class="verse" verse="26"><div class="verse-label">26</div>par lielāku bagātību turēdams Kristus negodu nekā Ēģiptes mantas, jo viņš raudzījās uz atmaksu.</div></div>
<div class="par"><div class="verse" verse="27"><div class="verse-label">27</div>Ticībā viņš atstāja Ēģipti, nebīdamies no valdnieka dusmām, jo, it kā neredzamo redzēdams, viņš izturēja.</div></div>
<div class="par"><div class="verse" verse="28"><div class="verse-label">28</div>Ticībā viņš izpildīja Pashā svētku ieražu un slacīšanu ar asinīm, lai pirmdzimušo maitātājs tos neaiztiktu.</div></div>
<div class="par"><div class="verse" verse="29"><div class="verse-label">29</div>Ticībā viņi izgāja cauri Sarkanajai jūrai kā pa sausu zemi, ko mēģinot ēģiptieši noslīka.</div></div>
<div class="par"><div class="verse" verse="30"><div class="verse-label">30</div>Ticībā sabruka Jērikas mūri pēc tam, kad septiņas dienas tiem bija gājuši apkārt.</div></div>
<div class="par"><div class="verse" verse="31"><div class="verse-label">31</div>Ticībā netikle Rahāba negāja bojā līdz ar neticīgajiem, draudzīgi uzņēmusi pie sevis izlūkus.</div></div>
<div class="par"><div class="verse" verse="32"><div class="verse-label">32</div>Un ko vēl lai saku? Man pietrūktu laika stāstīt par Gideonu, Baraku, Sampsonu, Jeftu, Dāvidu, Samuēlu un praviešiem,</div></div>
<div class="par"><div class="verse" verse="33"><div class="verse-label">33</div>kas ar ticību valstis ir uzvarējuši, taisnus darbus darījuši, apsolījumus saņēmuši, lauvu rīkles aizbāzuši,</div></div>
<div class="par"><div class="verse" verse="34"><div class="verse-label">34</div>uguns spēku nodzēsuši, zobena asmenim izbēguši, pārvarējuši nespēku, karā stipri kļuvuši, svešus kara pulkus piespieduši bēgt.</div></div>
<div class="par"><div class="verse" verse="35"><div class="verse-label">35</div>Sievas savus mirušos atguvušas ar augšāmcelšanos. Bet citi tika mocīti, nepieņemdami atsvabināšanu, lai iegūtu augšāmcelšanos.</div></div>
<div class="par"><div class="verse" verse="36"><div class="verse-label">36</div>Citi izcietuši izsmieklu un pātagu sitienus, pat arī važas un cietumu.</div></div>
<div class="par"><div class="verse" verse="37"><div class="verse-label">37</div>Viņi tika akmeņiem nomētāti, pārbaudīti, sazāģēti, mira no zobena, staigāja apkārt aitu ādās, kazu ādās, trūkumu ciezdami, spaidīti, mocīti;</div></div>
<div class="par"><div class="verse" verse="38"><div class="verse-label">38</div>viņi, kuru pasaule nebija cienīga, maldījās pa tuksnešiem un kalniem un alām un zemes aizām.</div></div>
<div class="par"><div class="verse" verse="39"><div class="verse-label">39</div>Un šie visi, lai gan ticības dēļ viņi ir saņēmuši liecību, nesaņēma apsolīto,</div></div>
<div class="par"><div class="verse" verse="40"><div class="verse-label">40</div>tāpēc ka Dievs mums kaut ko labāku bija paredzējis, lai viņi bez mums nesasniegtu pilnību.</div></div>
    </body>
</html>
