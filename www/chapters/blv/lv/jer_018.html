
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir tas vārds, kas nāca pār Jeremiju no Tā Kunga:</div></div>
<div class="par"><div class="verse" verse="2"><div class="verse-label">2</div>"Celies un ej podnieka namā, tur Es tev došu Savus norādījumus!"</div></div>
<div class="par"><div class="verse" verse="3"><div class="verse-label">3</div>Tad es iegāju podnieka namā, un redzi, viņš kaut ko darināja ar savu podnieka ripu.</div></div>
<div class="par"><div class="verse" verse="4"><div class="verse-label">4</div>Un, kad trauks, ko viņš darināja, neizdevās, kā tas ar mālu podnieka rokās gadās, tad viņš pataisīja no tā citu trauku, kā tas viņam tieši patika.</div></div>
<div class="par"><div class="verse" verse="5"><div class="verse-label">5</div>Tad atskanēja man atkal Tā Kunga vārds un man sacīja:</div></div>
<div class="par"><div class="verse" verse="6"><div class="verse-label">6</div>"Vai tad Es nevaru ar jums, Israēla nams, tāpat darīt kā šis podnieks?" saka Tas Kungs. "Redzi, kā māls podnieka rokā, tā jūs esat Manā rokā, Israēla nams.</div></div>
<div class="par"><div class="verse" verse="7"><div class="verse-label">7</div>Vienu brīdi Es runāju ar kādu tautu un valsti, ka Es to gribu izpostīt, izdeldēt un iznīcināt, un draudu tai,</div></div>
<div class="par"><div class="verse" verse="8"><div class="verse-label">8</div>bet, ja šī tauta, pret kuru bija vērsti Mani draudi, atgriežas no sava ļaunuma, tad Man kļūst žēl tā posta, ko Es tai biju lēmis.</div></div>
<div class="par"><div class="verse" verse="9"><div class="verse-label">9</div>Un citreiz Es runāju par kādu tautu un kādu valsti, ka Es to gribētu pamatīgi iedēstīt un izveidot,</div></div>
<div class="par"><div class="verse" verse="10"><div class="verse-label">10</div>bet, ja tā tad dara, kas ir ļauns Manās acīs, un neklausa Manu balsi, tad Man kļūst žēl, ka Es tai biju solījis ko labu.</div></div>
<div class="par"><div class="verse" verse="11"><div class="verse-label">11</div>Tādēļ pasludini Jūdas vīriem un Jeruzālemes iedzīvotājiem, sacīdams: tā saka Tas Kungs: redzi, Es gatavoju jums nelaimi, un Man ir kāds nodoms pret jums. Atgriezieties jel ikviens no sava ļaunā ceļa un labojiet savu dzīves nostāju, savu rīcību un visu savu dzīvi!</div></div>
<div class="par"><div class="verse" verse="12"><div class="verse-label">12</div>Bet tie atbildēs: velti, nepūlies! Mēs sekosim paši savām domām un saviem ieskatiem un rīkosimies ikviens pēc savas ļaunās un stūrgalvīgās sirds!</div></div>
<div class="par"><div class="verse" verse="13"><div class="verse-label">13</div>Tādēļ tā saka Tas Kungs: apjautājieties pie citām tautām, vai kas ko līdzīgu ir kad dzirdējis! Israēla jaunava atļaujas sev lielas negantības!</div></div>
<div class="par"><div class="verse" verse="14"><div class="verse-label">14</div>Vai tad Libanona sniegs jebkad zūd no klintīm kalnu laukumos? Jeb vai iznīkst no tālienes atplūdušie aukstie un straujie ūdeņi?</div></div>
<div class="par"><div class="verse" verse="15"><div class="verse-label">15</div>Bet Mana tauta Mani aizmirsusi! Tie upurē nīcīgajiem, nebūtnīgajiem elkiem; to aizrauti, viņi ir klupuši, iedami pa saviem vecajiem ceļiem, pa sensenajām tekām, tā ka viņi staigā pa neiemītu ceļu svešām teciņām,</div></div>
<div class="par"><div class="verse" verse="16"><div class="verse-label">16</div>lai tā padarītu savu zemi par atbaidošu paraugu, par mūžīgu apsmieklu. Ikviens, kas tai iet garām, apstājas šausmās un krata galvu.</div></div>
<div class="par"><div class="verse" verse="17"><div class="verse-label">17</div>Kā rīta vējš Es tos izklīdināšu ienaidnieku priekšā, Es tiem pagriezīšu muguru, bet nepiegriezīšu viņiem Savu skatu viņu bojāejas dienā!"</div></div>
<div class="par"><div class="verse" verse="18"><div class="verse-label">18</div>Tie sacīja: "Nāciet, izprātosim uzbrukumu Jeremijam! Vēl priesteriem netrūkst bauslības pazīšanas, nedz gudrajiem padoma un praviešiem daiļrunības. Nāciet, sitīsim viņu ar viņa paša mēli un atstāsim bez ievērības visas viņa runas!"</div></div>
<div class="par"><div class="verse" verse="19"><div class="verse-label">19</div>Ievēro mani, Kungs, un uzklausi manu pretinieku balsi!</div></div>
<div class="par"><div class="verse" verse="20"><div class="verse-label">20</div>Vai labs jāatmaksā ar ļaunu? Tie manai dzīvībai ir izrakuši bedri! Piemini, kā es stāvēju Tavā priekšā, par tiem aizlūgdams, lai novērstu no tiem Tavas dusmas!</div></div>
<div class="par"><div class="verse" verse="21"><div class="verse-label">21</div>Tādēļ pavēli viņu bērnus bada nāvei un viņus pašus atstāj zobena varā! Lai viņu sievas paliek bez bērniem un top par atraitnēm, kad viņu vīri būs mēra aizrauti un viņu jaunekļi karā zobenu nogalināti!</div></div>
<div class="par"><div class="verse" verse="22"><div class="verse-label">22</div>Lai atskan izbaiļu kliedzieni viņu namos, kad Tu piepeši tiem uzsūtīsi karapulkus, jo tie ir izrakuši bedri, lai mani sagūstītu un manām kājām slepeni izliktu valgus.</div></div>
<div class="par"><div class="verse" verse="23"><div class="verse-label">23</div>Bet Tev, Kungs, ir zināmi visi viņu slepkavības nolūki pret mani. Nepiedod tiem viņu noziegumu un neatlaid tiem viņu grēkus Tava vaiga priekšā. Lai tie nogāzti pie zemes guļ Tavu acu priekšā! Tā atmaksā tiem Savā bardzības tiesā!</div></div>
    </body>
</html>
