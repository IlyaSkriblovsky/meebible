
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tāpēc mums dzirdētais jo vairāk jāņem vērā, lai mēs netiktu aizskaloti projām.</div></div>
<div class="par"><div class="verse" verse="2"><div class="verse-label">2</div>Jo, ja caur eņģeļiem runātais vārds ir bijis stiprs un katra pārkāpums un nepaklausība dabūjusi savu taisno atmaksu,</div></div>
<div class="par"><div class="verse" verse="3"><div class="verse-label">3</div>kā mēs izbēgsim, tik dārgu pestīšanu nicinādami? To papriekš ir sludinājis pats Kungs un mums apstiprinājuši tie, kas to dzirdējuši,</div></div>
<div class="par"><div class="verse" verse="4"><div class="verse-label">4</div>arī pašam Dievam liecību dodot ar zīmēm un brīnumiem un dažādiem vareniem darbiem un izdalot Svētā Gara dāvanas pēc Sava prāta.</div></div>
<div class="par"><div class="verse" verse="5"><div class="verse-label">5</div>Jo ne eņģeļu varā Viņš atdevis nākamo pasauli, par ko mēs runājam.</div></div>
<div class="par"><div class="verse" verse="6"><div class="verse-label">6</div>Bet kādā vietā gan kāds ir apliecinājis, sacīdams: kas ir cilvēks, ka Tu viņu piemini, vai cilvēka dēls, ka Tu viņu uzlūko?</div></div>
<div class="par"><div class="verse" verse="7"><div class="verse-label">7</div>Īsu laiku Tu viņu esi darījis mazāku par eņģeļiem; ar godu un slavu Tu esi viņu vainagojis.</div></div>
<div class="par"><div class="verse" verse="8"><div class="verse-label">8</div>Visu Tu esi licis zem viņa kājām. - Bet, pakļaujot viņam visu, Viņš nekā nav atstājis, viņam nepakļāvis; bet tagad vēl mēs neredzam, ka viss viņam pakļauts.</div></div>
<div class="par"><div class="verse" verse="9"><div class="verse-label">9</div>Bet mēs redzam Jēzu, kas īsu laiku bija padarīts mazāks par eņģeļiem, nāves ciešanu dēļ ar godu un slavu vainagotu, lai Dieva žēlastībā būtu baudījis nāvi par visiem.</div></div>
<div class="par"><div class="verse" verse="10"><div class="verse-label">10</div>Jo Tam, kura dēļ viss ir un caur ko viss ir, kas daudz bērnu vada uz godību, Tam pienācās Viņu, pestīšanas iesācēju, ciešanās padarīt pilnīgu.</div></div>
<div class="par"><div class="verse" verse="11"><div class="verse-label">11</div>Jo, kā Tas, kas svētī, tā arī tie, kas tiek svētīti, visi ir no viena; tāpēc Viņš nekaunas tos saukt par brāļiem, sacīdams:</div></div>
<div class="par"><div class="verse" verse="12"><div class="verse-label">12</div>Es sludināšu Tavu Vārdu Saviem brāļiem, draudzes vidū Tev dziedāšu slavas dziesmas.</div></div>
<div class="par"><div class="verse" verse="13"><div class="verse-label">13</div>Un atkal: Es paļaušos uz Viņu. Un atkal: lūk, še Es esmu un bērni, ko Dievs Man devis. -</div></div>
<div class="par"><div class="verse" verse="14"><div class="verse-label">14</div>Bet, tā kā bērniem ir asinis un miesa, tad arī Viņš tāpat to ir pieņēmis, lai ar nāvi iznīcinātu to, kam nāves vara, tas ir, velnu,</div></div>
<div class="par"><div class="verse" verse="15"><div class="verse-label">15</div>un atsvabinātu visus, kas visu mūžu nāves baiļu dēļ bija verdzībā.</div></div>
<div class="par"><div class="verse" verse="16"><div class="verse-label">16</div>Jo Viņš jau nepieņem eņģeļus, bet gan Ābrahāma dzimumu.</div></div>
<div class="par"><div class="verse" verse="17"><div class="verse-label">17</div>Tāpēc Viņam visās lietās bija jātop brāļiem līdzīgam, lai par tiem varētu iežēloties un būtu uzticams augstais priesteris Dieva priekšā salīdzināt tautas grēkus.</div></div>
<div class="par"><div class="verse" verse="18"><div class="verse-label">18</div>Jo tāpēc, ka Viņš pats kārdināts un cietis, Viņš var palīdzēt tiem, kas tiek kārdināti.</div></div>
    </body>
</html>
