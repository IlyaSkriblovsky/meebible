
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Redzi, Tas Kungs izposta zemi un padara to tukšu; Viņš pārvērš tās seju un izklīdina tās iedzīvotājus.</div></div>
<div class="par"><div class="verse" verse="2"><div class="verse-label">2</div>Un, kā klāsies vienkāršam tautas loceklim, tā priesterim, un, kā kalpam, tā viņa kungam; kā kalponei, tā viņas pavēlniecei; kā pircējam, tā pārdevējam; kā aizdevējam, tā aizņēmuma saņēmējam; kā parādniekam, tā parāda devējam.</div></div>
<div class="par"><div class="verse" verse="3"><div class="verse-label">3</div>Zeme tiek pavisam izpostīta un paliek tukša no ļaudīm, jo Tas Kungs to ir teicis.</div></div>
<div class="par"><div class="verse" verse="4"><div class="verse-label">4</div>Zeme sēro, un viss tajā novīst, zemes vaigs iztvīkst un izkalst; arī zemes augstie ir panīkuši un paguruši.</div></div>
<div class="par"><div class="verse" verse="5"><div class="verse-label">5</div>Zeme ir iedzīvotāju negodā likta, jo tie pārkāpuši bauslību, pārgrozījuši likumus un lauzuši kopš mūžīgiem laikiem noslēgto derību.</div></div>
<div class="par"><div class="verse" verse="6"><div class="verse-label">6</div>Tādēļ lāsts grauž un māc zemi, un tās iedzīvotājiem jācieš par saviem grēkiem; tādēļ iznīkst zemes iedzīvotāji, tik maz to ir atlicis.</div></div>
<div class="par"><div class="verse" verse="7"><div class="verse-label">7</div>Izsīkst vīns, pazudusi augļu sula, novītis vīnakoks, smagi nopūšas visi, kam agrāk bija priecīga sirds.</div></div>
<div class="par"><div class="verse" verse="8"><div class="verse-label">8</div>Apklusis jautrais bungu prieks, izbeigušās ļaužu gaviles, neskan vairs priecīgi cītara.</div></div>
<div class="par"><div class="verse" verse="9"><div class="verse-label">9</div>Nedzer vairs vīnu ar dziesmām, rūgts kļuvis dzērājiem stiprais dzēriens.</div></div>
<div class="par"><div class="verse" verse="10"><div class="verse-label">10</div>Drupās guļ katra iedzīvotāju atstātā pilsēta, nevar ieiet nevienā namā.</div></div>
<div class="par"><div class="verse" verse="11"><div class="verse-label">11</div>Ielās ļaudis skumst pēc vīna, pazudis prieks, līksmība aizgājusi no zemes projām.</div></div>
<div class="par"><div class="verse" verse="12"><div class="verse-label">12</div>Pilsētā palicis vienīgi posta pilns tukšums, vārti sagrauti drupās.</div></div>
<div class="par"><div class="verse" verse="13"><div class="verse-label">13</div>Un tā tas būs arī zemes vidienē, tautu starpā, kā kad nokrata eļļas koku, kā kad pēc vīnogu ražas lasa atliekas.</div></div>
<div class="par"><div class="verse" verse="14"><div class="verse-label">14</div>Vieni paceļ savu balsi ar gavilēm par godu Tam Kungam no Rietumu jūras puses:</div></div>
<div class="par"><div class="verse" verse="15"><div class="verse-label">15</div>"Tādēļ godājiet To Kungu austrumu zemēs, Tā Kunga, Israēla Dieva, Vārdu jūras krastos un salās!"</div></div>
<div class="par"><div class="verse" verse="16"><div class="verse-label">16</div>No zemes gala mēs dzirdējām slavas dziesmas: "Slava Taisnajam!" Bet man jāsaka: "Posts, ak, posts, bēdas man, nelaimīgākajam no visiem nelaimīgajiem! Laupītāji laupa, jā, laupīdami laupa!"</div></div>
<div class="par"><div class="verse" verse="17"><div class="verse-label">17</div>Briesmas, bedre un cilpa klājas pār jums, jūs zemes iedzīvotāji.</div></div>
<div class="par"><div class="verse" verse="18"><div class="verse-label">18</div>Un notiks tā: kas bēgs no šausmu pilnām briesmām, tas kritīs bedrē, un, kas izkāps no bedres, tas sapīsies cilpā. Jo debesu logu atvari augšā veras vaļā un zemes pamati trīc.</div></div>
<div class="par"><div class="verse" verse="19"><div class="verse-label">19</div>Zeme sašķīdīs drupās, zeme sabirzīs drumstalās, tā grīļosies, svārstīsies, ļodzīsies, drebēs, tā sabirs pīšļos.</div></div>
<div class="par"><div class="verse" verse="20"><div class="verse-label">20</div>Zeme zvalstīsies šurpu turpu kā piedzērusies, tā šūposies kā šūpulis, kā guļamais tīkls, smagi guļ uz tās viņas grēki, tā kritīs un necelsies vairs.</div></div>
<div class="par"><div class="verse" verse="21"><div class="verse-label">21</div>Tanī dienā Tas Kungs pārbaudīs un piemeklēs augstības karaspēku augstībā un zemes ķēniņus virs zemes;</div></div>
<div class="par"><div class="verse" verse="22"><div class="verse-label">22</div>viņus iemetīs kā cietumniekus bedrē un ieslēgs cietumā un tad pēc ilgāka laika iztiesās.</div></div>
<div class="par"><div class="verse" verse="23"><div class="verse-label">23</div>Tad bālais mēness nosarks un kvēlošā saule nobālēs, jo Tas Kungs Cebaots pārņems ķēniņa varu Ciānas kalnā un Jeruzālemē un to vecaju priekšā parādīsies mirdzošā godībā.</div></div>
    </body>
</html>
