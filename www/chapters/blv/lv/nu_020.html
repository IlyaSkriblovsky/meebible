
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un visa Israēla bērnu draudze nonāca pirmajā mēnesī Cina tuksnesī, un tauta apmetās Kadešā, un Mirjama tur arī nomira, un tur viņa tika apglabāta.</div></div>
<div class="par"><div class="verse" verse="2"><div class="verse-label">2</div>Un tur nebija draudzei ūdens; tad tie sacēlās pret Mozu un Āronu.</div></div>
<div class="par"><div class="verse" verse="3"><div class="verse-label">3</div>Un tauta cēla ķildu pret Mozu, un tie sacīja: "Kaut arī mēs būtu gājuši bojā, kad mūsu brāļi gāja bojā Tā Kunga priekšā!</div></div>
<div class="par"><div class="verse" verse="4"><div class="verse-label">4</div>Un kāpēc jūs esat veduši Tā Kunga draudzi šinī tuksnesī, ka mums un mūsu lopiem še jānobeidzas?</div></div>
<div class="par"><div class="verse" verse="5"><div class="verse-label">5</div>Un kāpēc jūs mūs esat izveduši no Ēģiptes un noveduši šinī posta vietā? Te nav sējas lauku, nav vīģu koku, nedz vīna koku vai granātkoku vieta, te pat nav ūdens ko dzert!"</div></div>
<div class="par"><div class="verse" verse="6"><div class="verse-label">6</div>Tad Mozus un Ārons aizgāja no draudzes pie Saiešanas telts vārtiem un metās uz sava vaiga; un Tā Kunga godība atklājās viņiem.</div></div>
<div class="par"><div class="verse" verse="7"><div class="verse-label">7</div>Un Tas Kungs runāja uz Mozu:</div></div>
<div class="par"><div class="verse" verse="8"><div class="verse-label">8</div>"Ņem zizli un sasauc draudzi, tu un tavs brālis Ārons, un runājiet uz klinti, kas viņu acu priekšā, un tā izdos ūdeni; un lieciet no šīs klints iztecēt ūdenim un padzirdiniet šo draudzi un viņas lopus."</div></div>
<div class="par"><div class="verse" verse="9"><div class="verse-label">9</div>Tad Mozus ņēma zizli no Tā Kunga priekšas, kā Viņš tam bija pavēlējis.</div></div>
<div class="par"><div class="verse" verse="10"><div class="verse-label">10</div>Un Mozus un Ārons sapulcināja draudzi pie klints, un viņš tiem sacīja: "Klausaities jel, jūs stūrgalvji! Vai mēs spēsim likt izplūst jūsu vajadzībām ūdenim no šīs klints?"</div></div>
<div class="par"><div class="verse" verse="11"><div class="verse-label">11</div>Tad Mozus pacēla savu roku un ar savu zizli sita klinti divas reizes, un iznāca daudz ūdens, tā ka viņš padzirdināja draudzi un tās lopus.</div></div>
<div class="par"><div class="verse" verse="12"><div class="verse-label">12</div>Un Tas Kungs runāja uz Mozu un Āronu: "Tādēļ, ka jūs neesat Man ticējuši un neesat Mani svētījuši Israēla bērnu acu priekšā, tādēļ jūs arī neievedīsit šo draudzi zemē, ko Es tiem esmu devis!"</div></div>
<div class="par"><div class="verse" verse="13"><div class="verse-label">13</div>Šis ir Meribas ūdens, pie kura Israēla bērni strīdējās ar To Kungu, un Viņš tiem parādījās svēts.</div></div>
<div class="par"><div class="verse" verse="14"><div class="verse-label">14</div>Tad Mozus izsūtīja vēstnešus no Kadešas pie Edoma ķēniņa pateikt: "Tā saka tavs brālis Israēls: tu zini visas tās grūtības, kādās mēs atrodamies,</div></div>
<div class="par"><div class="verse" verse="15"><div class="verse-label">15</div>ka mūsu ciltstēvi bija izgājuši uz Ēģipti, ka mēs ilgu laiku esam dzīvojuši Ēģiptē un ka ēģiptieši mums un mūsu senčiem ir ļaunu darījuši.</div></div>
<div class="par"><div class="verse" verse="16"><div class="verse-label">16</div>Tad mēs brēcām uz To Kungu, un Viņš paklausīja mūsu balsij un sūtīja eņģeli, un tas mūs izveda no Ēģiptes, un redzi, tā mēs tagad atrodamies Kadešas pilsētā tavā pierobežā.</div></div>
<div class="par"><div class="verse" verse="17"><div class="verse-label">17</div>Ļauj mums iziet tavai zemei cauri! Mēs neiesim pa tīrumiem, nedz arī pa vīna dārziem, mēs nedzersim ūdeni no akām, kas ir izraktas; mēs iesim tikai pa lielceļu, kas ir ķēniņa ceļš, un mēs nenogriezīsimies ne pa labi, ne pa kriesi, tiekāms nebūsim izgājuši cauri tavām robežām."</div></div>
<div class="par"><div class="verse" verse="18"><div class="verse-label">18</div>Bet edomietis atbildēja: "Mēs tev neļausim iet cauri, citādi es tev iziešu pretim ar zobenu."</div></div>
<div class="par"><div class="verse" verse="19"><div class="verse-label">19</div>Tad Israēla bērni viņam sacīja: "Mēs iesim pa lielceļu, un, ja mēs vai mūsu lopi dzersim no tava ūdens, tad mēs par to dosim pietiekamu samaksu; mēs cita nekā negribam kā kājām iziet caur tavu zemi."</div></div>
<div class="par"><div class="verse" verse="20"><div class="verse-label">20</div>Bet viņš sacīja: "Tev nebūs doties caur manu zemi!" Un edomietis izgāja viņiem pretim ar lielu pulku un ar stipru apbruņojumu.</div></div>
<div class="par"><div class="verse" verse="21"><div class="verse-label">21</div>Un tā edomietis liedza Israēlam šķērsot viņa robežas, un Israēls novirzījās sāņus.</div></div>
<div class="par"><div class="verse" verse="22"><div class="verse-label">22</div>Un tie aizgāja no Kadešas, un visa Israēla bērnu draudze nonāca pie Hora kalna.</div></div>
<div class="par"><div class="verse" verse="23"><div class="verse-label">23</div>Tad Tas Kungs sacīja Mozum un Āronam pie Hora kalna, pie Edoma zemes robežām, teikdams:</div></div>
<div class="par"><div class="verse" verse="24"><div class="verse-label">24</div>"Āronam jātiek piepulcinātam pie saviem tēviem, jo viņš neieies tanī zemē, ko Es došu Israēla bērniem, tādēļ ka jūs neesat Man klausījuši pie Meribas ūdeņiem.</div></div>
<div class="par"><div class="verse" verse="25"><div class="verse-label">25</div>Ņem Āronu un viņa dēlu Ēleāzaru un ved tos Hora kalnā.</div></div>
<div class="par"><div class="verse" verse="26"><div class="verse-label">26</div>Tur novelc Āronam viņa drēbes un uzvelc tās viņa dēlam Ēleāzaram, jo Ārons tur tiks piepulcināts un nomirs."</div></div>
<div class="par"><div class="verse" verse="27"><div class="verse-label">27</div>Un Mozus darīja, kā Tas Kungs viņam bija pavēlējis, un viņi uzkāpa visas draudzes acu priekšā Hora kalnā.</div></div>
<div class="par"><div class="verse" verse="28"><div class="verse-label">28</div>Un tur Mozus novilka Āronam viņa drēbes un apvilka tās viņa dēlam Ēleāzaram; un Ārons tur nomira kalna galā, bet Mozus un Ēleāzars nokāpa no kalna zemē.</div></div>
<div class="par"><div class="verse" verse="29"><div class="verse-label">29</div>Kad nu visa draudze redzēja, ka Ārons bija nomiris, tad viss Israēla nams apraudāja Āronu trīsdesmit dienas.</div></div>
    </body>
</html>
