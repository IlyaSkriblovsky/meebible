
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Naomija, viņas vīramāte, viņai sacīja: "Mana meita, vai lai es nemeklēju tev vietu, kur tev labi klāsies?</div></div>
<div class="par"><div class="verse" verse="2"><div class="verse-label">2</div>Un vai Boāss, pie kura kalpiem tu esi bijusi, nav mūsu radinieks? Lūk, šonakt viņš vētīs miežus piedarbā.</div></div>
<div class="par"><div class="verse" verse="3"><div class="verse-label">3</div>Tādēļ mazgājies un svaidies, uzvelc savas jaunās drēbes un noej uz piedarbu, bet nerādies tam vīram, pirms viņš nav pabeidzis ēst un dzert.</div></div>
<div class="par"><div class="verse" verse="4"><div class="verse-label">4</div>Bet, kad viņš apgulsies, ievēro to vietu, kur viņš guļ, tad ej, pacel segu no viņa kāju galiem, noklāj to tiem līdzās un apgulsties uz tās; tad viņš tev teiks, kas tev jādara."</div></div>
<div class="par"><div class="verse" verse="5"><div class="verse-label">5</div>Un viņa tai atbildēja: "Visu, ko tu saki, es darīšu."</div></div>
<div class="par"><div class="verse" verse="6"><div class="verse-label">6</div>Tā viņa nogāja uz piedarbu un darīja visu taisni tā, kā viņas vīramāte bija likusi.</div></div>
<div class="par"><div class="verse" verse="7"><div class="verse-label">7</div>Un, kad Boāss bija paēdis un padzēris un viņa sirds bija jautra, viņš gāja gulēt labības kaudzes galā. Tad viņa klusi nāca un atsedza viņa kājas, un apgūlās.</div></div>
<div class="par"><div class="verse" verse="8"><div class="verse-label">8</div>Ap pusnakti tas vīrs uztrūkās un palocījies ieraudzīja, ka kāda sieva gulēja pie viņa kājām.</div></div>
<div class="par"><div class="verse" verse="9"><div class="verse-label">9</div>Viņš jautāja: "Kas tu esi?" Un viņa atbildēja: "Esmu Rute, tava kalpone; izplet savus spārnus pāri savai kalponei, jo tu esi mans tuvākais radinieks."</div></div>
<div class="par"><div class="verse" verse="10"><div class="verse-label">10</div>Un viņš sacīja: "Esi Tā Kunga svētīta, mana meita; tu esi izdarījusi šo pēdējo mīlestības darbu labāk kā pirmo, neskriedama pakaļ jauniem puišiem, vai tie būtu nabagi vai bagāti.</div></div>
<div class="par"><div class="verse" verse="11"><div class="verse-label">11</div>Un tagad, mana meita, nebīsties: es darīšu tavā labā visu, ko vien tu prasīsi, jo visos vārtos mani ļaudis zina, ka tu esi godīga sieva.</div></div>
<div class="par"><div class="verse" verse="12"><div class="verse-label">12</div>Ir taisnība, ka es esmu tavs radinieks, tomēr vēl ir kāds tuvāks radinieks par mani.</div></div>
<div class="par"><div class="verse" verse="13"><div class="verse-label">13</div>Paliec šonakt še, un, ja rīt viņš gribēs tevi ņemt, labi, lai viņš tevi ņem, bet, ja viņš negribēs tevi ņemt, tad es tevi ņemšu; tik tiešām, ka Tas Kungs ir dzīvs! Guli līdz rītam."</div></div>
<div class="par"><div class="verse" verse="14"><div class="verse-label">14</div>Tā viņa gulēja pie viņa kājām līdz rītam. Bet viņa piecēlās, pirms viens otru varēja pazīt, jo viņa sprieda: "Lai tas nekļūst zināms, ka sieva ir nākusi uz piedarbu."</div></div>
<div class="par"><div class="verse" verse="15"><div class="verse-label">15</div>Un viņš sacīja: "Dod šurp lakatu, kas tev ir, un paturi to." Tā viņa turēja to, un viņš iemērīja sešus mērus miežu un uzlika viņai tos mugurā, un viņa gāja uz pilsētu.</div></div>
<div class="par"><div class="verse" verse="16"><div class="verse-label">16</div>Un, kad viņa atnāca pie savas vīramātes, tā jautāja: "Kā tev ir klājies, mana meita?" Tad viņa stāstīja tai visu, ko tas vīrs bija darījis viņas labā:</div></div>
<div class="par"><div class="verse" verse="17"><div class="verse-label">17</div>"Šos sešus mērus miežu viņš man deva, jo viņš sacīja: tev nebūs tukšā iet pie savas vīramātes."</div></div>
<div class="par"><div class="verse" verse="18"><div class="verse-label">18</div>Viņa sacīja: "Pagaidi, mana meita, līdz kamēr tu dabūsi zināt, kāds būs iznākums, jo tas vīrs nepaliks mierā, bet nokārtos šo lietu drīz."</div></div>
    </body>
</html>
