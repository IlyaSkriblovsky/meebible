
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida dziesma.</div></div>
<div class="par"><div class="verse" verse="2"><div class="verse-label">2</div>Es gaidīt gaidīju uz To Kungu, un Viņš noliecās pie manis un uzklausīja manu saucienu.</div></div>
<div class="par"><div class="verse" verse="3"><div class="verse-label">3</div>Viņš mani izvilka no ciešanu bedres, no dubļainām dūņām, un cēla manas kājas uz cietas klints, stiprinādams manus soļus.</div></div>
<div class="par"><div class="verse" verse="4"><div class="verse-label">4</div>Manā mutē Viņš lika jaunu dziesmu, slavas dziesmu mūsu Dievam. Daudzi to dzirdēs, viņus pārņems bijība, un viņi sāks ticēt Tam Kungam.</div></div>
<div class="par"><div class="verse" verse="5"><div class="verse-label">5</div>Svētīgs tas cilvēks, kas savu cerību liek uz To Kungu, kas nepievēršas lepniem, nedz tinas ar melkuļiem!</div></div>
<div class="par"><div class="verse" verse="6"><div class="verse-label">6</div>Lieli ir Tavi darbi, Kungs mans Dievs, ko Tu mūsu labad esi darījis, un diženas ir Tavas svētības pilnās domas par mums! Taviem brīnumiem un padomiem nav nekā līdzīga. Kad pūlos tos izteikt un pasludināt, es nespēju tos saskaitīt.</div></div>
<div class="par"><div class="verse" verse="7"><div class="verse-label">7</div>Kaujamie upuri un ēdamais upuris Tev nepatīk, taču ausis Tu man esi devis dzirdēt. Dedzināmos upurus un grēku nožēlas upurus Tu nekāro.</div></div>
<div class="par"><div class="verse" verse="8"><div class="verse-label">8</div>Tad es teicu:"Raugi, te es esmu! Grāmatā stāv par mani manis paša vietā rakstīts:</div></div>
<div class="par"><div class="verse" verse="9"><div class="verse-label">9</div>man ir prieks dzīvot pēc Tava prāta, mans Dievs, un Tavi likumi ir ierakstīti dziļi manā sirdī."</div></div>
<div class="par"><div class="verse" verse="10"><div class="verse-label">10</div>Tavu taisnīgumu es sludināju lielā draudzē, savas lūpas es neaizdarīju, Kungs, Tu to zini!</div></div>
<div class="par"><div class="verse" verse="11"><div class="verse-label">11</div>Tavu taisnību es nekad neesmu noklusējis savā sirdī, es skaļi daudzināju Tavu uzticību, ka Tu esi mans palīgs. Par Tavu žēlastību un uzticību es neesmu mitējies runāt lielas draudzes priekšā.</div></div>
<div class="par"><div class="verse" verse="12"><div class="verse-label">12</div>Tu, ak, Kungs, nepārtrauksi Savu labvēlību pret mani, Tava žēlastība un uzticība mani sargās vienumēr!</div></div>
<div class="par"><div class="verse" verse="13"><div class="verse-label">13</div>Jo bēdu bez skaita ir man visapkārt. Manas vainas mani nomāc, tās nav pārredzamas; to ir vairāk kā matu uz galvas. Manas sirds drosme mani atstājusi!</div></div>
<div class="par"><div class="verse" verse="14"><div class="verse-label">14</div>Kaut Tev, Kungs, labpatiktu mani izglābt, steidzies, ak, Kungs, man palīgā!</div></div>
<div class="par"><div class="verse" verse="15"><div class="verse-label">15</div>Lai kaunā paliek un nosarkst tie, kas tīko pēc manas dzīvības; lai ar kaunu atkāpjas, kas priecājas par manu nelaimi un man to novēl!</div></div>
<div class="par"><div class="verse" verse="16"><div class="verse-label">16</div>Lai izbīstas par savu nekaunību tie, kas mani nievā!</div></div>
<div class="par"><div class="verse" verse="17"><div class="verse-label">17</div>Lai gavilē un priecājas par Tevi visi, kas Tevi meklē! Un tie, kas ilgojas pēc Tavas pestīšanas, lai vienmēr saka:"Liels ir Tas Kungs."</div></div>
<div class="par"><div class="verse" verse="18"><div class="verse-label">18</div>Es gan esmu postā un nabags, bet Tas Kungs gādās par mani. Tu esi mans palīgs un glābējs, mans Dievs, nekavējies!</div></div>
    </body>
</html>
