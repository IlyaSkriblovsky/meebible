
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet visādi muitnieki un grēcinieki pulcējās ap Viņu, lai klausītos Viņu.</div></div>
<div class="par"><div class="verse" verse="2"><div class="verse-label">2</div>Un farizeji un rakstu mācītāji kurnēja un sacīja: "Šis pieņem grēciniekus un ēd kopā ar tiem."</div></div>
<div class="par"><div class="verse" verse="3"><div class="verse-label">3</div>Tad Viņš tiem stāstīja šādu līdzību:</div></div>
<div class="par"><div class="verse" verse="4"><div class="verse-label">4</div>"Kurš no jūsu vidus, kam ir simts avis un kas vienu no tām ir pazaudējis, neatstāj visas deviņdesmit deviņas tuksnesī, lai ietu pakaļ pazudušajai, līdz kamēr tas to atradīs?</div></div>
<div class="par"><div class="verse" verse="5"><div class="verse-label">5</div>Un, to atradis, tas prieka pilns to ceļ uz saviem pleciem</div></div>
<div class="par"><div class="verse" verse="6"><div class="verse-label">6</div>un, mājās nācis, sasauc savus draugus un kaimiņus un tiem saka: priecājieties ar mani, jo es savu pazudušo avi esmu atradis.</div></div>
<div class="par"><div class="verse" verse="7"><div class="verse-label">7</div>Es jums saku, tāpat būs lielāks prieks debesīs par vienu grēcinieku, kas atgriežas, nekā par deviņdesmit deviņiem taisniem, kam atgriešanās nav vajadzīga.</div></div>
<div class="par"><div class="verse" verse="8"><div class="verse-label">8</div>Vai arī - kura sieva, ja tai ir desmit graši un tā vienu no tiem ir pazaudējusi, neaizdedzina sveci un neizmēž māju, rūpīgi meklēdama, līdz kamēr tā to atrod?</div></div>
<div class="par"><div class="verse" verse="9"><div class="verse-label">9</div>Un, atradusi to, tā sasauc savas draudzenes un kaimiņienes un saka: priecājieties ar mani, jo es savu grasi esmu atradusi, kuru biju pazaudējusi.</div></div>
<div class="par"><div class="verse" verse="10"><div class="verse-label">10</div>Gluži tāpat, Es jums saku, ir prieks Dieva eņģeļiem par vienu grēcinieku, kas atgriežas."</div></div>
<div class="par"><div class="verse" verse="11"><div class="verse-label">11</div>Un Viņš sacīja: "Kādam cilvēkam bija divi dēli.</div></div>
<div class="par"><div class="verse" verse="12"><div class="verse-label">12</div>Un jaunākais sacīja tēvam: tēvs, dod man piekrītošo mantas daļu!- Tad viņš starp tiem sadalīja mantu.</div></div>
<div class="par"><div class="verse" verse="13"><div class="verse-label">13</div>Un pēc dažām dienām, saņēmis visu, jaunākais dēls aizgāja uz tālu zemi un tur izšķieda savu mantu, palaidnīgi dzīvodams.</div></div>
<div class="par"><div class="verse" verse="14"><div class="verse-label">14</div>Kad nu viņš visu bija izšķērdējis, tai zemē izcēlās liels bads, un viņam sāka pietrūkt.</div></div>
<div class="par"><div class="verse" verse="15"><div class="verse-label">15</div>Tad viņš nogāja un piemetās pie kāda tās zemes pilsoņa; tas to sūtīja savā tīrumā cūkas ganīt.</div></div>
<div class="par"><div class="verse" verse="16"><div class="verse-label">16</div>Un viņš būtu bijis priecīgs dabūt sēnalas, ko cūkas ēda, lai ar tām pildītu savu vēderu, bet neviens viņam tās nedeva.</div></div>
<div class="par"><div class="verse" verse="17"><div class="verse-label">17</div>Tad viņš, pie atziņas nācis, sacīja: cik algādžu nav manam tēvam, kuriem maizes papilnam, kamēr es te mirstu badā.</div></div>
<div class="par"><div class="verse" verse="18"><div class="verse-label">18</div>Es celšos un iešu pie sava tēva un sacīšu: tēvs, es esmu grēkojis pret debesīm un pret tevi,</div></div>
<div class="par"><div class="verse" verse="19"><div class="verse-label">19</div>es vairs neesmu cienīgs, ka mani sauc par tavu dēlu; pieņem mani par vienu no saviem algādžiem!</div></div>
<div class="par"><div class="verse" verse="20"><div class="verse-label">20</div>Un viņš cēlās un gāja pie sava tēva. Bet, viņam vēl tālu esot, viņa tēvs to ieraudzīja un tam kļuva viņa žēl, un viņš skrēja tam pretī, krita tam ap kaklu un to skūpstīja.</div></div>
<div class="par"><div class="verse" verse="21"><div class="verse-label">21</div>Bet dēls tam sacīja: tēvs, es esmu grēkojis pret debesīm un pret tevi, es neesmu vairs cienīgs, ka mani sauc par tavu dēlu.</div></div>
<div class="par"><div class="verse" verse="22"><div class="verse-label">22</div>Bet tēvs pavēlēja saviem kalpiem: atnesiet ātri vislabākās drēbes un apģērbiet to, mauciet viņam pirkstā gredzenu un kurpes kājās;</div></div>
<div class="par"><div class="verse" verse="23"><div class="verse-label">23</div>atnesiet baroto teļu un nokaujiet to, lai ēdam un līksmojamies,</div></div>
<div class="par"><div class="verse" verse="24"><div class="verse-label">24</div>jo šis mans dēls bija miris un nu atkal ir dzīvs, viņš bija pazudis un ir atkal atrasts.- Un viņi sāka līksmoties.</div></div>
<div class="par"><div class="verse" verse="25"><div class="verse-label">25</div>Bet vecākais dēls bija uz lauka; kad nu viņš tuvojās mājām, viņš izdzirda mūzikas skaņas un dejas troksni,</div></div>
<div class="par"><div class="verse" verse="26"><div class="verse-label">26</div>un, piesaucis vienu no kalpiem, viņš tam jautāja, kas tas esot.</div></div>
<div class="par"><div class="verse" verse="27"><div class="verse-label">27</div>Tas viņam atbildēja: tavs brālis ir pārnācis, un tavs tēvs ir licis nokaut baroto teļu, tāpēc ka viņš to veselu atdabūjis.</div></div>
<div class="par"><div class="verse" verse="28"><div class="verse-label">28</div>Tad viņš apskaitās un negribēja iet iekšā, bet tēvs iznāca un aicināja viņu iekšā.</div></div>
<div class="par"><div class="verse" verse="29"><div class="verse-label">29</div>Bet tas atbildēja un sacīja tēvam: redzi, tik daudz gadu es tev kalpoju un nekad neesmu pārkāpis tavu bausli, bet tu man ne reizi neesi devis ne kazlēnu, lai es būtu varējis līksmoties ar saviem draugiem,</div></div>
<div class="par"><div class="verse" verse="30"><div class="verse-label">30</div>bet tagad, kur šis tavs dēls ir pārnācis, kas savu mantu izšķērdējis ar netiklām sievām, tu viņam esi licis nokaut baroto teļu!</div></div>
<div class="par"><div class="verse" verse="31"><div class="verse-label">31</div>Bet tas viņam atbildēja: dēls, tu aizvien esi pie manis, un viss, kas ir mans, ir arī tavs,</div></div>
<div class="par"><div class="verse" verse="32"><div class="verse-label">32</div>bet bija jālīksmojas un jāpriecājas, jo šis tavs brālis bija miris un atkal ir dzīvs, viņš bija pazudis un ir atkal atrasts."</div></div>
    </body>
</html>
