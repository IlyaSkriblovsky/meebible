
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tā saka Tas Kungs: "Sargiet tiesu un uzturiet taisnību! Jo tuvu pienākusi ir Mana pestīšana, lai īstenotos, un Mana taisnība, lai kļūtu skaidri redzama.</div></div>
<div class="par"><div class="verse" verse="2"><div class="verse-label">2</div>Svētīgs tas cilvēks, kas to veic, un tas cilvēka bērns, kas pie tā turas, kas ietur sabatu un to nepārkāpj un kas savu roku pasargā no ikviena ļauna darba!"</div></div>
<div class="par"><div class="verse" verse="3"><div class="verse-label">3</div>Svešinieks, kas turas pie Tā Kunga, lai nesaka: Tas Kungs droši vien mani izslēgs no Savas tautas vidus! Bezdzimuma cilvēks lai nesaka: es esmu tikai nokaltis koks!</div></div>
<div class="par"><div class="verse" verse="4"><div class="verse-label">4</div>Jo tā saka Tas Kungs bezdzimuma ļaudīm: "Kas ievēro Manu sabatu, izvēlas to, pie kā Man labpatika, dara pēc Mana prāta un tur Manu derību,</div></div>
<div class="par"><div class="verse" verse="5"><div class="verse-label">5</div>tiem Es došu vietu Savā namā un Savos mūros un došu tiem vārdu, kas labāks kā dēli un meitas, - mūžīgu vārdu, kas netaps izdzēsts!</div></div>
<div class="par"><div class="verse" verse="6"><div class="verse-label">6</div>Bet svešiniekus, kas turas pie Tā Kunga, kalpo Viņam un mīl Viņa Vārdu, lai būtu Viņa kalpi, kas stingri ievēro sabatu un tur Manu derību,</div></div>
<div class="par"><div class="verse" verse="7"><div class="verse-label">7</div>tos Es vadīšu Savā svētajā kalnā un iepriecināšu Savā lūgšanas namā; viņu dedzināmie upuri un kaujamie upuri uz Mana altāra būs Man patīkami, jo Mans nams būs lūgšanas nams visām tautām."</div></div>
<div class="par"><div class="verse" verse="8"><div class="verse-label">8</div>Tā saka Dievs Tas Kungs, kas pulcina Israēla izklīdinātos. "Es pievienošu vēl vairāk tiem, kas jau ir sapulcināti."</div></div>
<div class="par"><div class="verse" verse="9"><div class="verse-label">9</div>Visi lauku zvēri, nāciet ēst, visi meža zvēri arī!</div></div>
<div class="par"><div class="verse" verse="10"><div class="verse-label">10</div>Visi viņu sargi ir akli, bez izpratnes, tie ir mēmi suņi, kas nemāk riet, tie guļ un sapņo, tie mīl miegu.</div></div>
<div class="par"><div class="verse" verse="11"><div class="verse-label">11</div>Bet viņi ir arī rijīgi suņi, kas nav pieēdināmi. Tai pašā laikā viņi ir arī gani bez saprašanas un atziņas, viņi visi raugās ikviens tikai uz savu ceļu un meklē tikai savu labumu.</div></div>
<div class="par"><div class="verse" verse="12"><div class="verse-label">12</div>Tie saka: nāciet, es dabūšu vīnu un kādu citu stipru dzērienu, dzersim kā rīt, tā šodien, būdami jautri pārlieku!</div></div>
    </body>
</html>
