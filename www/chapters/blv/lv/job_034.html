
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ēlihus turpināja un sacīja:</div></div>
<div class="par"><div class="verse" verse="2"><div class="verse-label">2</div>"Dzirdiet, gudrajie, manu valodu, un uzklausiet, zinātāji, mani!</div></div>
<div class="par"><div class="verse" verse="3"><div class="verse-label">3</div>Jo auss pārbauda runāto, tāpat kā mute pārbauda ēdamo.</div></div>
<div class="par"><div class="verse" verse="4"><div class="verse-label">4</div>Tagad mēs stāsimies pie taisnības pārbaudes, lai mūsu pašu acīm kļūst skaidrs, kas īsti ir labs.</div></div>
<div class="par"><div class="verse" verse="5"><div class="verse-label">5</div>Redziet, Ījabs ir apgalvojis: es esmu taisns, bet Dievs tomēr neatzīst man manu taisnību.</div></div>
<div class="par"><div class="verse" verse="6"><div class="verse-label">6</div>Neraugoties uz manu taisnību, es esot melis! Sāpīgi duras manī Viņa šautra, kaut es pats esmu bez jebkāda pārkāpuma! -</div></div>
<div class="par"><div class="verse" verse="7"><div class="verse-label">7</div>Kur atrast tādu vīru, kāds ir Ījabs, kas nopaļāšanu dzer kā ūdeni,</div></div>
<div class="par"><div class="verse" verse="8"><div class="verse-label">8</div>kas stājas sakaros ar ļaundariem, kas labprāt iet vienu ceļu ar bezdievīgiem ļaudīm?</div></div>
<div class="par"><div class="verse" verse="9"><div class="verse-label">9</div>Jo viņš saka: tas cilvēkam neko nepalīdz, ka viņš vēlas būt draudzīgs ar Dievu. -</div></div>
<div class="par"><div class="verse" verse="10"><div class="verse-label">10</div>Tāpēc, ak, vīri, kam saprāts ir savā vietā, uzklausiet mani! Nekad Dievs nedomā darīt ļaunu, nedz tas Visuvarenais - viltu!</div></div>
<div class="par"><div class="verse" verse="11"><div class="verse-label">11</div>Nē, bet gan - kāds kura darbs, tādu Viņš tam piešķir laimi; kāda kura gaita, tāds tam tiek novēlēts liktenis.</div></div>
<div class="par"><div class="verse" verse="12"><div class="verse-label">12</div>Nē, patiesi, Dievs neliek notikt ļaunam, un Visuvarenais nesagroza tiesu.</div></div>
<div class="par"><div class="verse" verse="13"><div class="verse-label">13</div>Kam ir uzticēta pasaule, ja ne Viņam, un kas ir izveidojis visu plašo izplatījumu?</div></div>
<div class="par"><div class="verse" verse="14"><div class="verse-label">14</div>Un, ja nu Viņš visu laiku būtu domājis tikai par Sevi, Savu Garu un Savu dvašu būtu paturējis tikai Sev pašam,</div></div>
<div class="par"><div class="verse" verse="15"><div class="verse-label">15</div>tad visa radība kopā iznīktu un cilvēkam būtu jākļūst atkal par pīšļiem.</div></div>
<div class="par"><div class="verse" verse="16"><div class="verse-label">16</div>Bet, ja tev ir saprašana, tad paklausi to, ko es saku, un ievēro, kā skan mani vārdi!</div></div>
<div class="par"><div class="verse" verse="17"><div class="verse-label">17</div>Vai tas spēj vadīt, kas ienīst taisnību? Jeb vai tu gribi nosodīt un pat izraidīt trimdā Visutaisnīgo, Visuspēcīgo?</div></div>
<div class="par"><div class="verse" verse="18"><div class="verse-label">18</div>Viņu, kas saka ķēniņam: necienīgais, - un dižciltīgajiem: ļaundari!</div></div>
<div class="par"><div class="verse" verse="19"><div class="verse-label">19</div>Kas neuzlūko valdnieka vaigu, kas neieredz lielo un bagāto vairāk nekā nabagos, jo tie visi ir Viņa roku darbs.</div></div>
<div class="par"><div class="verse" verse="20"><div class="verse-label">20</div>Acumirklī viņi nomirst, un nakts vidū tautas top iztrūcinātas un satricinātas un iet bojā. Arī varenos Viņš nobīda pie malas, nemaz cilvēku roku nepakustinot.</div></div>
<div class="par"><div class="verse" verse="21"><div class="verse-label">21</div>Viņa acis taču ir nomodā pār cilvēku gaitām, un Viņš allaž redz visus viņu soļus.</div></div>
<div class="par"><div class="verse" verse="22"><div class="verse-label">22</div>Un nav tādas krēslas, nedz tik biezas tumsības, lai ļauno darbu darītāji spētu tanī paslēpties.</div></div>
<div class="par"><div class="verse" verse="23"><div class="verse-label">23</div>Jo Viņam cilvēks nemaz ilgi nav jānovēro, lai tas būtu spiests ierasties uz tiesu Dieva priekšā:</div></div>
<div class="par"><div class="verse" verse="24"><div class="verse-label">24</div>nē, Viņš satriec varenos bez izmeklēšanas, un Viņš pats viņu vietās ieliek pēctečus.</div></div>
<div class="par"><div class="verse" verse="25"><div class="verse-label">25</div>Tā Viņš jo labi pazīst viņu darbus, Viņš izdara nakts laikā apvērsumu, tā ka viņi top samalti druskās.</div></div>
<div class="par"><div class="verse" verse="26"><div class="verse-label">26</div>Viņš tos izsmej un soda kā ļauna darba darītājus tādā vietā, kur visi to redz,</div></div>
<div class="par"><div class="verse" verse="27"><div class="verse-label">27</div>par sodu tam, ka tie no Viņa atkrita un novirzījās, nesekodami Viņa pēdām, un ka tie neprata ievērot visus Viņa ceļus un Viņam sekot,</div></div>
<div class="par"><div class="verse" verse="28"><div class="verse-label">28</div>ļaudami nabagu vaimanu kliedzieniem nokļūt pie Viņa, un Viņam bija jāsadzird apspiesto un nomākto kliegšana.</div></div>
<div class="par"><div class="verse" verse="29"><div class="verse-label">29</div>Bet, ja Viņš pats ir mierā un izturas mierīgi, kas tad Viņam varētu to pārmest? Un, ja Viņš Savu vaigu apslēpj, kas var Viņu skatīt? Tā valda Viņš tiklab pār veselām tautām, kā arī pār atsevišķiem cilvēkiem vienādā veidā,</div></div>
<div class="par"><div class="verse" verse="30"><div class="verse-label">30</div>lai nevalda negodīgi cilvēki, lai nebūtu tādu, kas tvarsta ļaudis ar viltu un kas paši būtu kā slazdi savai tautai.</div></div>
<div class="par"><div class="verse" verse="31"><div class="verse-label">31</div>Jeb vai uz Dievu būtu jāsaka: man bija jācieš, es esmu maldījies, es turpmāk vairs negrēkošu;</div></div>
<div class="par"><div class="verse" verse="32"><div class="verse-label">32</div>bet to, ko es neredzu, to māci man, ja es esmu darījis netaisnību, tad es to turpmāk vairs nedarīšu.</div></div>
<div class="par"><div class="verse" verse="33"><div class="verse-label">33</div>Vai lai Dievs atlīdzina un soda pēc tava prāta, ja tu neesi mierā? Jeb vai Dievam būtu jāsaka: tev - cilvēkam ir jānosaka, kas ir pats labākais un kas vislabāk būtu darāms, ne Man; tātad - ko tu zini, to pasaki atklāti!</div></div>
<div class="par"><div class="verse" verse="34"><div class="verse-label">34</div>Prātīgi vīri man piesliesies, un ikviens gudrs vīrs, kas dzirdējis mani, sacīs:</div></div>
<div class="par"><div class="verse" verse="35"><div class="verse-label">35</div>Ījabs runā bez dziļākas ieskatīšanās lietu būtībā, un viņa vārdi nav bijuši labi pārdomāti.</div></div>
<div class="par"><div class="verse" verse="36"><div class="verse-label">36</div>Lai tad taču pārbauda Ījabu līdz galam, jo viņš ir runājis kā nelietīgs vīrs,</div></div>
<div class="par"><div class="verse" verse="37"><div class="verse-label">37</div>jo viņš savam grēkam pieliek vēl arī pārkāpumu; viņš ņirgājas mūsu vidū un vairo savu vārdu skaitu pret to stipro Dievu."</div></div>
    </body>
</html>
