
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim, stabuļu pavadībā. Dāvida dziesma.</div></div>
<div class="par"><div class="verse" verse="2"><div class="verse-label">2</div>Uzklausi manus vārdus, Kungs, ņem vērā manas nopūtas!</div></div>
<div class="par"><div class="verse" verse="3"><div class="verse-label">3</div>Manu skaļo saucienu dzirdi, mans valdniek un mans Dievs! Jo es gribu Tevi pielūgt.</div></div>
<div class="par"><div class="verse" verse="4"><div class="verse-label">4</div>Kungs, uzklausi manu balsi jau agri no rīta, rīta stundā es Tev gribu nest savu upuri.</div></div>
<div class="par"><div class="verse" verse="5"><div class="verse-label">5</div>Tu neesi Dievs, kam patīk bezdievības pilna cilvēka daba. Kas ļaunu dara, lai netuvojas Tev.</div></div>
<div class="par"><div class="verse" verse="6"><div class="verse-label">6</div>Kas ir lielīgs, lai nerādās Tavās acīs, Tu ienīsti visus ļauna darītājus.</div></div>
<div class="par"><div class="verse" verse="7"><div class="verse-label">7</div>Tu pazudini tādus, kas runā melus, Tev riebj ikviens, kas izlej asinis un dara viltu.</div></div>
<div class="par"><div class="verse" verse="8"><div class="verse-label">8</div>Bet es drīkstu nākt Tavā namā pēc Tavas lielās žēlastības, pielūgt Tevi bijībā Tavā svētnīcā.</div></div>
<div class="par"><div class="verse" verse="9"><div class="verse-label">9</div>Kungs, vadi mani pēc Savas taisnības manu ienaidnieku dēļ, dari līdzenu manu ceļu, kad mani vajā!</div></div>
<div class="par"><div class="verse" verse="10"><div class="verse-label">10</div>Jo viņu mutē nav patiesības, viņu sirds pilna ļaunuma. Viņu rīkle ir atvērts kaps, ar savu mēli viņi glaimo.</div></div>
<div class="par"><div class="verse" verse="11"><div class="verse-label">11</div>Liec, lai viņi sapinas savos padomos, Kungs, atstum tos viņu daudzo noziegumu dēļ, jo viņi saceļas pret Tevi!</div></div>
<div class="par"><div class="verse" verse="12"><div class="verse-label">12</div>Bet priecāties būs visiem, kas cerē uz Tevi: arvienu viņi priecāsies, ka Tu viņus pasargi. Lai mūžīgi gavilē un priecājas par Tevi, kas mīl Tavu Vārdu.</div></div>
<div class="par"><div class="verse" verse="13"><div class="verse-label">13</div>Jo Tu, Kungs, svētī taisno un pušķo viņu ar žēlastību kā ar bruņām.</div></div>
    </body>
</html>
