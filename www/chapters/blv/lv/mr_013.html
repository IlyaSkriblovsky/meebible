
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, Viņam no Tempļa izejot, kāds no Viņa mācekļiem uz To saka: "Mācītāj, lūk, kādi akmeņi un kādas ēkas."</div></div>
<div class="par"><div class="verse" verse="2"><div class="verse-label">2</div>Un Jēzus tam sacīja: "Vai tu visas šīs lielās ēkas redzi? Tur akmens uz akmens netaps atstāts, kas netaptu nopostīts."</div></div>
<div class="par"><div class="verse" verse="3"><div class="verse-label">3</div>Un, kad Viņš sēdēja Eļļas kalnā Templim pretī, tad Pēteris, Jēkabs, Jānis un Andrejs Viņu jautāja atsevišķi:</div></div>
<div class="par"><div class="verse" verse="4"><div class="verse-label">4</div>"Saki mums, kad tas būs un kāda būs zīme, kad viss tas piepildīsies?"</div></div>
<div class="par"><div class="verse" verse="5"><div class="verse-label">5</div>Bet Jēzus iesāka tiem sacīt: "Pielūkojiet, ka neviens jūs nepieviļ.</div></div>
<div class="par"><div class="verse" verse="6"><div class="verse-label">6</div>Jo daudzi nāks Manā Vārdā, sacīdami: Es tas esmu; un daudzus pievils.</div></div>
<div class="par"><div class="verse" verse="7"><div class="verse-label">7</div>Bet, kad jūs dzirdēsit par kariem un kara daudzināšanu, tad nebīstieties, tam jānotiek; bet gals vēl nav klāt.</div></div>
<div class="par"><div class="verse" verse="8"><div class="verse-label">8</div>Jo tauta celsies pret tautu un valsts pret valsti, un vietām būs zemestrīces un bada laiki. Tas būs lielo bēdu iesākums.</div></div>
<div class="par"><div class="verse" verse="9"><div class="verse-label">9</div>Bet lūkojiet jūs uz sevi pašiem, jo tie jūs nodos augstās tiesās, un jūs tapsit šausti sinagogās un Manis dēļ vesti valdnieku un ķēniņu priekšā, tiem par liecību.</div></div>
<div class="par"><div class="verse" verse="10"><div class="verse-label">10</div>Un evaņģēlijam papriekš jātop sludinātam visām tautām.</div></div>
<div class="par"><div class="verse" verse="11"><div class="verse-label">11</div>Kad nu tie jūs vedīs, jūs nododami, tad nebēdājieties iepriekš; kas jums tanī pašā stundā taps dots, to runājiet; jo jūs neesat tie, kas runā, bet Svētais Gars.</div></div>
<div class="par"><div class="verse" verse="12"><div class="verse-label">12</div>Bet tad brālis brāli nodos uz nāvi un tēvs bērnu, un bērni celsies pret vecākiem un viņus nonāvēs.</div></div>
<div class="par"><div class="verse" verse="13"><div class="verse-label">13</div>Un visi jūs ienīdīs Mana Vārda dēļ; bet, kas pastāv līdz galam, tas taps izglābts.</div></div>
<div class="par"><div class="verse" verse="14"><div class="verse-label">14</div>Bet, kad jūs redzēsit postīšanas negantību stāvam, kur neklājas, - kas to lasa, tas lai to labi apdomā, - tad lai bēg uz kalniem tie, kas ir Jūdejas zemē.</div></div>
<div class="par"><div class="verse" verse="15"><div class="verse-label">15</div>Un, kas uz jumta ir, tas lai nenokāpj, nedz ieiet savā namā kaut ko iznest.</div></div>
<div class="par"><div class="verse" verse="16"><div class="verse-label">16</div>Un, kas ir laukā, tas lai neatgriežas atpakaļ paņemt savas drēbes.</div></div>
<div class="par"><div class="verse" verse="17"><div class="verse-label">17</div>Bet vai grūtajām un zīdītājām tanīs dienās!</div></div>
<div class="par"><div class="verse" verse="18"><div class="verse-label">18</div>Bet lūdziet, lai tas nenotiek ziemas laikā.</div></div>
<div class="par"><div class="verse" verse="19"><div class="verse-label">19</div>Jo tanī laikā būs tādas lielas bēdas, kādas nav bijušas no paša iesākuma, kopš Dievs pasauli radījis, līdz šim, un kādu arī vairs nebūs.</div></div>
<div class="par"><div class="verse" verse="20"><div class="verse-label">20</div>Un, ja Tas Kungs šīs dienas nesaīsinātu, tad neviens netaptu izglābts; bet izredzēto dēļ, ko Viņš izredzējis, Viņš tās dienas ir saīsinājis.</div></div>
<div class="par"><div class="verse" verse="21"><div class="verse-label">21</div>Un, ja kas tad jums sacīs: redzi, še ir Kristus, - vai: redzi, tur Viņš ir, - tad neticiet.</div></div>
<div class="par"><div class="verse" verse="22"><div class="verse-label">22</div>Jo viltus kristi un viltus pravieši celsies un darīs zīmes un brīnumus, lai pieviltu, ja tas varētu notikt, arī izredzētos.</div></div>
<div class="par"><div class="verse" verse="23"><div class="verse-label">23</div>Bet jūs pielūkojiet; Es jums visu to iepriekš esmu sacījis.</div></div>
<div class="par"><div class="verse" verse="24"><div class="verse-label">24</div>Bet tanīs dienās, pēc tām bēdām, saule aptumšosies un mēness nedos savu spīdumu,</div></div>
<div class="par"><div class="verse" verse="25"><div class="verse-label">25</div>un zvaigznes kritīs no debesīm, un debess stiprumi sakustēsies.</div></div>
<div class="par"><div class="verse" verse="26"><div class="verse-label">26</div>Un tad redzēs Cilvēka Dēlu nākam padebesīs ar lielu spēku un godību.</div></div>
<div class="par"><div class="verse" verse="27"><div class="verse-label">27</div>Un tad Viņš sūtīs Savus eņģeļus un sapulcinās Savus izredzētos no četriem vējiem, no zemes gala līdz debess galam.</div></div>
<div class="par"><div class="verse" verse="28"><div class="verse-label">28</div>Bet mācaities līdzību no vīģes koka: kad viņa zars jau iezeļ un lapas plaukst, tad jūs nomanāt, ka vasara ir tuvu!</div></div>
<div class="par"><div class="verse" verse="29"><div class="verse-label">29</div>Tā arīdzan, kad jūs visu šo redzēsit notiekam, tad zinait, ka tas ir tuvu priekš durvīm.</div></div>
<div class="par"><div class="verse" verse="30"><div class="verse-label">30</div>Patiesi Es jums saku: šī cilts nezudīs, tiekāms viss tas nebūs noticis.</div></div>
<div class="par"><div class="verse" verse="31"><div class="verse-label">31</div>Debess un zeme zudīs, bet Mani vārdi nezudīs.</div></div>
<div class="par"><div class="verse" verse="32"><div class="verse-label">32</div>Bet par to dienu vai stundu neviens nezina, ne eņģeļi debesīs, ne Dēls, kā vien Tēvs.</div></div>
<div class="par"><div class="verse" verse="33"><div class="verse-label">33</div>Pielūkojiet, esiet modrīgi, jo jūs nezināt, kad tas laiks ir.</div></div>
<div class="par"><div class="verse" verse="34"><div class="verse-label">34</div>Tas ir, kā kad kāds cilvēks aizceļodams atstāja savu namu un deva saviem kalpiem visu varu, ikkatram savu darbu, un pavēlēja durvju sargam būt nomodā.</div></div>
<div class="par"><div class="verse" verse="35"><div class="verse-label">35</div>Tad nu esiet nomodā! Jo jūs nezināt, kad nama kungs nāk, vai vakarā, vai nakts vidū, vai gaiļos, vai no rīta agri,</div></div>
<div class="par"><div class="verse" verse="36"><div class="verse-label">36</div>ka tas, piepeši nākdams, jūs neatrod guļam.</div></div>
<div class="par"><div class="verse" verse="37"><div class="verse-label">37</div>Bet ko Es jums saku, to Es saku visiem. Esiet nomodā!"</div></div>
    </body>
</html>
