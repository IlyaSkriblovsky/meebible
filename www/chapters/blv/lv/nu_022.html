
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Israēla bērni devās ceļā un apmetās Moāba līdzenumā, viņpus Jordānai, iepretim Jērikai.</div></div>
<div class="par"><div class="verse" verse="2"><div class="verse-label">2</div>Kad nu Balaks, Cipora dēls, visu to redzēja, ko Israēls bija amoriešiem nodarījis,</div></div>
<div class="par"><div class="verse" verse="3"><div class="verse-label">3</div>tad moābieši varen izbijās no tās tautas, jo to bija daudz, un moābiešiem bija bailes no Israēla bērniem.</div></div>
<div class="par"><div class="verse" verse="4"><div class="verse-label">4</div>Tāpēc Moābs runāja ar midiāniešu vecajiem: "Nu šie, tur sapulcējušies, gan notīrīs tīru visu mūsu apkārtni itin kā vērsis, kas aprij lauka zāli!" Bet Balaks, Cipora dēls, bija tanī laikā Moāba ķēniņš.</div></div>
<div class="par"><div class="verse" verse="5"><div class="verse-label">5</div>Un tas sūtīja vēstnešus pie Bileāma, Beora dēla, uz Petoru pie lielās upes viņa tautas bērnu zemē, lai viņu aicinātu, un sacīja: "Redzi, tur ir tauta, kas iznākusi no Ēģiptes; redzi, tie apklāj zemes virsu un ir apmetušies pret mani.</div></div>
<div class="par"><div class="verse" verse="6"><div class="verse-label">6</div>Un tagad, lūdzams, nāc un nolādi man šo tautu, jo tā ir stiprāka nekā es, tad varbūt es varētu tos pieveikt un izdzīt no zemes; jo es zinu, ka tas, ko tu svētī, ir svētīts un, ko tu nolādi, ir nolādēts."</div></div>
<div class="par"><div class="verse" verse="7"><div class="verse-label">7</div>Tad moābiešu vecaji un midiāniešu vecaji gāja, un zīlnieku alga jau tiem bija rokā, un tie nogāja pie Bileāma un sacīja viņam Balaka vārdus.</div></div>
<div class="par"><div class="verse" verse="8"><div class="verse-label">8</div>Tad tas viņiem sacīja: "Palieciet šeit pa nakti, tad es jums došu līdzi vēsti, ko Tas Kungs man iedos." Un moābiešu vadoņi palika pie Bileāma.</div></div>
<div class="par"><div class="verse" verse="9"><div class="verse-label">9</div>Un Dievs nāca pie Bileāma un tam jautāja: "Kas tie tādi par vīriem tur pie tevis?"</div></div>
<div class="par"><div class="verse" verse="10"><div class="verse-label">10</div>Un Bileāms atbildēja Dievam: "Balaks, Cipora dēls, moābiešu ķēniņš, ir tos pie manis sūtījis un caur viņiem liek man sacīt:</div></div>
<div class="par"><div class="verse" verse="11"><div class="verse-label">11</div>redzi, tauta ir iznākusi no Ēģiptes un apklāj visu zemes virsu. Tagad nāc, nolādi tos manis labad, varbūt tad es spēšu pret tiem karot un tos izdzīt."</div></div>
<div class="par"><div class="verse" verse="12"><div class="verse-label">12</div>Tad Dievs sacīja Bileāmam: "Tev nebūs iet kopā ar viņiem, un tev nebūs nolādēt šo tautu, jo tā ir svētīta!"</div></div>
<div class="par"><div class="verse" verse="13"><div class="verse-label">13</div>Un no rīta Bileāms agri piecēlās un sacīja Balaka vadoņiem: "Eita atpakaļ uz savu zemi, jo Tas Kungs man ir aizliedzis un neļauj iet ar jums."</div></div>
<div class="par"><div class="verse" verse="14"><div class="verse-label">14</div>Tad cēlās moābiešu vadoņi un nāca pie Balaka un tam pavēstīja: "Bileāms ir atsacījies nākt mums līdzi."</div></div>
<div class="par"><div class="verse" verse="15"><div class="verse-label">15</div>Tad Balaks mēģināja vēl vienu reizi un nosūtīja daudz vairāk un cienījamākus vadoņus nekā tos.</div></div>
<div class="par"><div class="verse" verse="16"><div class="verse-label">16</div>Un tie nāca pie Bileāma un sacīja: "Tā saka Balaks, Cipora dēls: lūdzams, neliedzies nākt pie manis!</div></div>
<div class="par"><div class="verse" verse="17"><div class="verse-label">17</div>Jo es tevi godināt godināšu, un visu, ko tu man teiksi, to es izdarīšu; bet, lūdzams, nāc un nolādi man šo tautu!"</div></div>
<div class="par"><div class="verse" verse="18"><div class="verse-label">18</div>Tad Bileāms atbildēja un sacīja Balaka kalpiem: "Kaut vai Balaks man dotu savu namu pilnu piebērtu ar zeltu un sudrabu, tad tomēr es nevarētu pārkāpt Tā Kunga, sava Dieva, pavēli, darot vai nu mazas, vai arī lielas lietas.</div></div>
<div class="par"><div class="verse" verse="19"><div class="verse-label">19</div>Un tad nu palieciet arī šo nakti pie manis, tad es redzēšu, ko Tas Kungs man tālāk teiks."</div></div>
<div class="par"><div class="verse" verse="20"><div class="verse-label">20</div>Tad Dievs nāca pie Bileāma nakts laikā un tam sacīja: "Ja tie vīri ir nākuši tevi aicināt, tad celies un ej ar viņiem, bet tikai to vārdu, ko Es tev teikšu, to pildi."</div></div>
<div class="par"><div class="verse" verse="21"><div class="verse-label">21</div>Tad Bileāms piecēlās agri no rīta un apsegloja savu ēzeļu māti un devās līdzi moābiešu vadoņiem.</div></div>
<div class="par"><div class="verse" verse="22"><div class="verse-label">22</div>Bet Dieva dusmas pret to iedegās, tāpēc ka tas gāja, un Tā Kunga eņģelis nostājās viņam ceļā, lai būtu viņam par naidīgu pretinieku; un viņš jāja uz savas ēzeļu mātes, un divi tā puiši bija viņam līdzi.</div></div>
<div class="par"><div class="verse" verse="23"><div class="verse-label">23</div>Un ēzeļu māte ieraudzīja Tā Kunga eņģeli uz ceļa stāvam ar atvēztu zobenu rokā, un ēzeļu māte nogriezās no ceļa un gāja pa lauku; tad Bileāms sita ēzeļu māti, lai to uzgrieztu uz ceļa.</div></div>
<div class="par"><div class="verse" verse="24"><div class="verse-label">24</div>Bet Tā Kunga eņģelis nostājās ceļa šaurumā starp vīna dārziem, kur abās pusēs bija mūris.</div></div>
<div class="par"><div class="verse" verse="25"><div class="verse-label">25</div>Kad nu ēzeļu māte ieraudzīja Tā Kunga eņģeli, tad viņa spiedās gar mūri un saspieda pie mūra Bileāmam kāju, tāpēc viņš to atkal sita.</div></div>
<div class="par"><div class="verse" verse="26"><div class="verse-label">26</div>Un Tā Kunga eņģelis virzījās joprojām uz priekšu un nostājās kādā šaurā spraugā, kur nebija vietas, lai atkāptos nedz pa labi, nedz pa kreisi.</div></div>
<div class="par"><div class="verse" verse="27"><div class="verse-label">27</div>Un, kad ēzeļu māte ieraudzīja Tā Kunga eņģeli stāvam, tad viņa pakrita ceļos zem Bileāma. Un Bileāms saskaitās un sita ēzeļu māti ar rīksti.</div></div>
<div class="par"><div class="verse" verse="28"><div class="verse-label">28</div>Un tad Tas Kungs atvēra ēzeļu mātes muti, un tā sacīja Bileāmam: "Ko es esmu tev darījusi, ka tu mani esi trīs reizes sitis?"</div></div>
<div class="par"><div class="verse" verse="29"><div class="verse-label">29</div>Un Bileāms sacīja ēzeļu mātei: "Tāpēc ka tu mani esi kaitinājusi! Ja man būtu bijis zobens rokā, es tevi nokautu!"</div></div>
<div class="par"><div class="verse" verse="30"><div class="verse-label">30</div>Tad ēzeļu māte sacīja Bileāmam: "Vai es neesmu tava ēzeļu māte, uz kuras tu esi jājis savu laiciņu līdz šai dienai? Vai tas ir bijis mans ieradums tev tā darīt?" Viņš teica: "Nē."</div></div>
<div class="par"><div class="verse" verse="31"><div class="verse-label">31</div>Tad Tas Kungs atvēra Bileāmam acis, un viņš ieraudzīja Tā Kunga eņģeli stāvam uz ceļa ar atvēztu zobenu rokā. Un viņš palocījās un nometās uz sava vaiga.</div></div>
<div class="par"><div class="verse" verse="32"><div class="verse-label">32</div>Un Tā Kunga eņģelis viņam sacīja: "Kāpēc tu savu ēzeļu māti esi tā trīs reizes sitis? Redzi, es tev nostājos par pretinieku, lai tevi atturētu, jo tavs ceļš ir ļauns un pret manu gribu.</div></div>
<div class="par"><div class="verse" verse="33"><div class="verse-label">33</div>Bet pat ēzeļu māte mani bija ieraudzījusi, un tā trīs reizes ir šeit no manis nost virzījusies, un, ja viņa nebūtu varējusi nost novirzīties, tad es tiešām tevi būtu nositis un viņu būtu atstājis dzīvu."</div></div>
<div class="par"><div class="verse" verse="34"><div class="verse-label">34</div>Tad Bileāms sacīja Tā Kunga eņģelim: "Es esmu grēkojis, jo es nezināju, ka tu esi pret mani nostājies uz ceļa, bet, ja tas tavās acīs ir nepatīkami, tad es griezīšos atpakaļ!"</div></div>
<div class="par"><div class="verse" verse="35"><div class="verse-label">35</div>Tad Tā Kunga eņģelis sacīja Bileāmam: "Ej līdzi tiem vīriem, tikai runā to, ko es tev teikšu." Un Bileāms gāja Balaka vadoņiem līdzi.</div></div>
<div class="par"><div class="verse" verse="36"><div class="verse-label">36</div>Kad Balaks dzirdēja, ka Bileāms nāk, tad tas izgāja viņam pretim uz Moāba pilsētu pie Arnonas robežām pašā robežu stūrī.</div></div>
<div class="par"><div class="verse" verse="37"><div class="verse-label">37</div>Un Balaks sacīja Bileāmam: "Vai gan es neesmu sūtīdams sūtījis vīrus pie tevis, lai tevi aicinātu? Kāpēc tu tūdaļ nenāci pie manis? Vai tad es patiesi neprastu tevi godināt?"</div></div>
<div class="par"><div class="verse" verse="38"><div class="verse-label">38</div>Un Bileāms sacīja Balakam: "Redzi, es esmu pie tevis atnācis, bet vai es kaut ko varu runāt, kā vien tos vārdus, ko Tas Kungs liks manā mutē? To es tikai runāšu."</div></div>
<div class="par"><div class="verse" verse="39"><div class="verse-label">39</div>Un Bileāms gāja kopā ar Balaku, un tie nonāca Kirjat-Hucotā.</div></div>
<div class="par"><div class="verse" verse="40"><div class="verse-label">40</div>Un Balaks upurēja kaujamam upurim liellopus un sīklopus, un tas sūtīja arī Bileāmam un vadoņiem, kas bija pie viņa.</div></div>
<div class="par"><div class="verse" verse="41"><div class="verse-label">41</div>Un nākamā rītā Balaks ņēma Bileāmu un uzveda viņu Baala augstienēs un no turienes tam rādīja nometnes vienu galu.</div></div>
    </body>
</html>
