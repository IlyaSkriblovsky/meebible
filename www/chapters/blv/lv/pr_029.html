
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Cilvēks, kas ir stūrgalvīgs pret sodu, tas tiks pazudināts pilnīgi negaidot un nevienam nemanot.</div></div>
<div class="par"><div class="verse" verse="2"><div class="verse-label">2</div>Kad taisnie iet vairumā, tad ļaudis priecājas; ja turpretī valda bezdievis, tad tauta nopūšas.</div></div>
<div class="par"><div class="verse" verse="3"><div class="verse-label">3</div>Kas mīl dziļāku gudrību, iepriecina savu tēvu, bet, kas ar netiklēm pinas, nodzīvo savu mantu.</div></div>
<div class="par"><div class="verse" verse="4"><div class="verse-label">4</div>Īsts ķēniņš uzceļ savu valsti ar tiesu un taisnību, bet sīksts un negausīgs valdnieks turpretī grūž to postā.</div></div>
<div class="par"><div class="verse" verse="5"><div class="verse-label">5</div>Vīrs, kas liekuļo sava tuvākā priekšā, tas izstiepj viņa priekšā tīklu viņa soļiem.</div></div>
<div class="par"><div class="verse" verse="6"><div class="verse-label">6</div>Kad kāds ļauns cilvēks grēko, viņš sapinas pats, bet taisnais priecājas un jūtas labi.</div></div>
<div class="par"><div class="verse" verse="7"><div class="verse-label">7</div>Taisnais atzīst arī nabadzīgo taisnību; bezdievis neievēro nekādus prāta aizrādījumus.</div></div>
<div class="par"><div class="verse" verse="8"><div class="verse-label">8</div>Visa nievātāji samusina pilsētu uz dumpi, bet gudrie nomierina satraukumu.</div></div>
<div class="par"><div class="verse" verse="9"><div class="verse-label">9</div>Ja gudrajam gadās ko aizrādīt neprašam, tad pēdējais vai nu dusmo, vai smejas, bet miers viņu starpā neiestājas.</div></div>
<div class="par"><div class="verse" verse="10"><div class="verse-label">10</div>Asinskārīgie cilvēki nīst bezvainīgo, bet taisnie rūpējas par viņa glābšanu.</div></div>
<div class="par"><div class="verse" verse="11"><div class="verse-label">11</div>Nejēga izkrata sava gara saturu cita priekšā, bet īsteni gudrais to pataupa sev.</div></div>
<div class="par"><div class="verse" verse="12"><div class="verse-label">12</div>Ja kāds valdnieks uzklausa melus, tad tam visi viņa sulaiņi ir bezdievji.</div></div>
<div class="par"><div class="verse" verse="13"><div class="verse-label">13</div>Nabagie un mantas plēsēji satiekas cits ar citu, bet Tas Kungs ir, kas viņiem dod acu gaismu.</div></div>
<div class="par"><div class="verse" verse="14"><div class="verse-label">14</div>Ķēniņam, kas taisnīgi tiesā nabagos, viņa goda krēsls pastāvēs mūžīgi.</div></div>
<div class="par"><div class="verse" verse="15"><div class="verse-label">15</div>Rīkste un pārmācība piešķir gudrību, bet zēns, ja tas atstāts pats savā vaļā, sagādā savai mātei kaunu.</div></div>
<div class="par"><div class="verse" verse="16"><div class="verse-label">16</div>Kur daudz bezdievīgo, tur arī daudz grēku, bet taisnie piedzīvos viņu krišanu.</div></div>
<div class="par"><div class="verse" verse="17"><div class="verse-label">17</div>Pārmāci savu dēlu, tad viņš tevi iepriecinās un sagādās atvieglojumu tavai dvēselei.</div></div>
<div class="par"><div class="verse" verse="18"><div class="verse-label">18</div>Kur nav atklāsmes, tur tauta kļūst mežonīga un nevaldāma; bet labi tam, kas rīkojas pēc bauslības!</div></div>
<div class="par"><div class="verse" verse="19"><div class="verse-label">19</div>Kalps nav pārmācāms tikai ar vārdiem vien: ja viņš tos arī tūliņ saprot, tad viņš tos tomēr neievēro.</div></div>
<div class="par"><div class="verse" verse="20"><div class="verse-label">20</div>Ja tu vīru redzi, kam veikla mēle, tad zini, ka uz neprašu liekamas lielākas cerības nekā uz viņu.</div></div>
<div class="par"><div class="verse" verse="21"><div class="verse-label">21</div>Ja kāds savu kalpu no jaunības tur par daudz maigi, tad viņš pēc tam grib kļūt par jaunu kungu.</div></div>
<div class="par"><div class="verse" verse="22"><div class="verse-label">22</div>Ātrs un dusmīgs vīrs rada nesaskaņas un izraisa asu vārdu maiņu, bet nikns un sirdīgs izdara daudz grēku.</div></div>
<div class="par"><div class="verse" verse="23"><div class="verse-label">23</div>Cilvēka lepnība viņu gāzīs, bet pazemīgais iemantos godu.</div></div>
<div class="par"><div class="verse" verse="24"><div class="verse-label">24</div>Kas dalās ar zagli, tas ienīst savu dvēseli; viņš gan dzird lāstu, bet neko nesaka.</div></div>
<div class="par"><div class="verse" verse="25"><div class="verse-label">25</div>Baidīšanās no ļaudīm noved pie pazušanas, bet, kas paļaujas uz To Kungu, tiek pasargāts.</div></div>
<div class="par"><div class="verse" verse="26"><div class="verse-label">26</div>Daudzi cenšas nokļūt valdnieka vaiga priekšā, bet tiesas spriedums par katru nāk no Tā Kunga.</div></div>
<div class="par"><div class="verse" verse="27"><div class="verse-label">27</div>Netaisnais taisnajam šķiet negantība esam, un taisna ceļa gājējs ir negantība bezdievim.</div></div>
    </body>
</html>
