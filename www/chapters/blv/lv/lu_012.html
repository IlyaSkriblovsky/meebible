
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, kad daudz tūkstošu ļaužu sapulcējās, tā ka cits citu tikko nesamina, tad Jēzus iesāka sacīt Saviem mācekļiem: "Sargaities no farizeju rauga, tas ir, no viņu liekulības.</div></div>
<div class="par"><div class="verse" verse="2"><div class="verse-label">2</div>Bet nekas nav apslēpts, kas netiks atklāts, un nekas nav nezināms, kas nenāks gaismā.</div></div>
<div class="par"><div class="verse" verse="3"><div class="verse-label">3</div>Tāpēc visu, ko jūs esat teikuši tumsā, to dzirdēs gaismā, un, ko jūs ausī esat čukstējuši istabā, to sludinās no jumtiem.</div></div>
<div class="par"><div class="verse" verse="4"><div class="verse-label">4</div>Jums, Saviem draugiem, Es saku: nebīstieties no tiem, kas nonāvē miesu un pēc tam vairs nespēj neko darīt.</div></div>
<div class="par"><div class="verse" verse="5"><div class="verse-label">5</div>Es jums teikšu, no kā jums būs bīties: bīstieties no tā, kam ir vara nonāvēt un pēc tam iemest ellē. Tiešām Es saku: to bīstieties.</div></div>
<div class="par"><div class="verse" verse="6"><div class="verse-label">6</div>Vai piecus zvirbuļus nepārdod par divām artavām? Un neviens no tiem nav aizmirsts Dieva priekšā.</div></div>
<div class="par"><div class="verse" verse="7"><div class="verse-label">7</div>Tāpat arī jums visi galvas mati ir skaitīti. Nebīstieties, jūs esat vairāk vērti nekā daudz zvirbuļu.</div></div>
<div class="par"><div class="verse" verse="8"><div class="verse-label">8</div>Bet Es jums saku: katru, kas Mani apliecinās cilvēku priekšā, to arī Cilvēka Dēls apliecinās Dieva eņģeļu priekšā;</div></div>
<div class="par"><div class="verse" verse="9"><div class="verse-label">9</div>bet, kas Mani aizliegs cilvēku priekšā, tas taps aizliegts Dieva eņģeļu priekšā.</div></div>
<div class="par"><div class="verse" verse="10"><div class="verse-label">10</div>Un katram, kas teiks ko pret Cilvēka Dēlu, tam to piedos. Bet tam, kas zaimos Svēto Garu, to nepiedos.</div></div>
<div class="par"><div class="verse" verse="11"><div class="verse-label">11</div>Kad tie nu jūs vedīs savās sinagogās valdības iestāžu un valdnieku priekšā, nerūpējieties par to, kā jūs sevi aizstāvēsit jeb ko teiksit,</div></div>
<div class="par"><div class="verse" verse="12"><div class="verse-label">12</div>jo Svētais Gars jūs mācīs tai brīdī, ko jums būs runāt."</div></div>
<div class="par"><div class="verse" verse="13"><div class="verse-label">13</div>Tad kāds no ļaužu pulka sacīja Viņam: "Mācītāj, saki manam brālim, lai viņš dalās ar mani mantojumā."</div></div>
<div class="par"><div class="verse" verse="14"><div class="verse-label">14</div>Bet Viņš tam atbildēja: "Cilvēk, kas Mani iecēlis jums par tiesnesi vai mantas dalītāju?"</div></div>
<div class="par"><div class="verse" verse="15"><div class="verse-label">15</div>Un Viņš tiem sacīja: "Uzmanait un sargaities no mantkārības, jo neviens nedzīvo no tam, ka viņam ir daudz mantas."</div></div>
<div class="par"><div class="verse" verse="16"><div class="verse-label">16</div>Un Viņš stāstīja tiem līdzību, sacīdams: "Kādam bagātniekam viņa lauki bija nesuši papilnam augļu.</div></div>
<div class="par"><div class="verse" verse="17"><div class="verse-label">17</div>Un viņš sāka pie sevis spriest: ko es darīšu, jo man nav, kur savus augļus likt.</div></div>
<div class="par"><div class="verse" verse="18"><div class="verse-label">18</div>Un viņš turpināja: to es darīšu - es noplēsīšu savus šķūņus un uzcelšu lielākus un tur savākšu visu labību un mantu,</div></div>
<div class="par"><div class="verse" verse="19"><div class="verse-label">19</div>un sacīšu savai dvēselei: dvēsele, tev ir lieli krājumi uz ilgiem gadiem, atpūties, ēd, dzer un līksmojies.</div></div>
<div class="par"><div class="verse" verse="20"><div class="verse-label">20</div>Bet Dievs uz viņu sacīja: tu, bezprātīgais, šinī naktī no tevis atprasīs tavu dvēseli. Kam tad piederēs tas, ko tu esi sakrājis?</div></div>
<div class="par"><div class="verse" verse="21"><div class="verse-label">21</div>Tā iet tam, kas sev mantas krāj un nav bagāts Dievā."</div></div>
<div class="par"><div class="verse" verse="22"><div class="verse-label">22</div>Un Viņš sacīja Saviem mācekļiem: "Tāpēc Es jums saku: nezūdaities savas dzīvības pēc, ko ēdīsit, ne arī savas miesas pēc, ar ko ģērbsities.</div></div>
<div class="par"><div class="verse" verse="23"><div class="verse-label">23</div>Jo dzīvība ir labāka nekā barība un miesa labāka nekā apģērbs.</div></div>
<div class="par"><div class="verse" verse="24"><div class="verse-label">24</div>Ņemiet vērā kraukļus, kas nedz sēj, nedz pļauj, kam nav ne šķūņa, ne klēts, bet Dievs viņus uztur. Cik daudz vairāk jūs esat vērti nekā putni.</div></div>
<div class="par"><div class="verse" verse="25"><div class="verse-label">25</div>Kurš jūsu starpā ar visu savu zūdīšanos var savam mūžam pielikt kaut vienu olekti?</div></div>
<div class="par"><div class="verse" verse="26"><div class="verse-label">26</div>Ja nu jūs pat vismazākās lietas nespējat, ko jūs zūdāties pārējo lietu pēc?</div></div>
<div class="par"><div class="verse" verse="27"><div class="verse-label">27</div>Ņemiet vērā lilijas, kas ne vērpj, ne auž. Bet Es jums saku: pat Salamans visā savā greznumā nav bijis tā apģērbts kā viena no tām.</div></div>
<div class="par"><div class="verse" verse="28"><div class="verse-label">28</div>Bet, ja jau zāli laukā, kas šodien aug, bet rīt tiek krāsnī mesta, Dievs tik skaisti apģērbj, cik vairāk jūs, jūs mazticīgie!</div></div>
<div class="par"><div class="verse" verse="29"><div class="verse-label">29</div>Tāpēc neraizējieties arī jūs par to, ko ēdīsit un ko dzersit, un neuztraucieties,</div></div>
<div class="par"><div class="verse" verse="30"><div class="verse-label">30</div>jo visu to meklē pasaules tautas. Jūsu Tēvs jau zina, ka jums viss tas vajadzīgs.</div></div>
<div class="par"><div class="verse" verse="31"><div class="verse-label">31</div>Dzenieties vairāk pēc Dieva valstības, tad jums šīs lietas tiks piemestas.</div></div>
<div class="par"><div class="verse" verse="32"><div class="verse-label">32</div>Nebīsties, tu mazais ganāmais pulciņ, jo jūsu Tēvs ir nolēmis jums piešķirt Valstību!</div></div>
<div class="par"><div class="verse" verse="33"><div class="verse-label">33</div>Pārdodiet savu īpašumu un izdaliet to nabagiem, gādājiet sev naudas makus, kas nepaliek veci, neizsīkstošu mantu debesīs, kur zaglis nevar piekļūt un ko kodes nevar maitāt.</div></div>
<div class="par"><div class="verse" verse="34"><div class="verse-label">34</div>Jo, kur jūsu manta, tur būs arī jūsu sirds.</div></div>
<div class="par"><div class="verse" verse="35"><div class="verse-label">35</div>Lai jūsu gurni ir apjozti, un jūsu lāpas lai deg:</div></div>
<div class="par"><div class="verse" verse="36"><div class="verse-label">36</div>esiet līdzīgi ļaudīm, kas gaida savu kungu no kāzām pārnākam, lai tam tūdaļ varētu durvis atvērt, kad tas nāks un klauvēs.</div></div>
<div class="par"><div class="verse" verse="37"><div class="verse-label">37</div>Svētīgi tie kalpi, kurus kungs pārnākot atrod nomodā; tiešām, Es jums saku, ka viņš, apsējis priekšautu, tos apsēdinās, apstaigās visus un tiem kalpos.</div></div>
<div class="par"><div class="verse" verse="38"><div class="verse-label">38</div>Un, ja viņš nāktu nakts vidū vai pirmajos gaiļos un tos atrastu nomodā, svētīti tie!</div></div>
<div class="par"><div class="verse" verse="39"><div class="verse-label">39</div>Bet to ziniet, ja nama kungs zinātu, kurā stundā nāks zaglis, viņš neļautu tam ielauzties savā namā.</div></div>
<div class="par"><div class="verse" verse="40"><div class="verse-label">40</div>Tāpat arī jūs esiet gatavi, jo Cilvēka Dēls nāks tādā stundā, kad jūs to nedomājat."</div></div>
<div class="par"><div class="verse" verse="41"><div class="verse-label">41</div>Tad Pēteris Viņam jautāja: "Kungs, vai Tu šo līdzību stāsti mums vai visiem?"</div></div>
<div class="par"><div class="verse" verse="42"><div class="verse-label">42</div>Un Tas Kungs teica: "Kas gan ir uzticamais un saprātīgais nama turētājs, ko kungs iecels pār savu saimi, lai tas laikā dotu piederīgo barību?</div></div>
<div class="par"><div class="verse" verse="43"><div class="verse-label">43</div>Svētīgs tas kalps, kuru kungs atnācis atradīs tā darām.</div></div>
<div class="par"><div class="verse" verse="44"><div class="verse-label">44</div>Tiešām Es jums saku: viņš to iecels pār visu savu īpašumu!</div></div>
<div class="par"><div class="verse" verse="45"><div class="verse-label">45</div>Bet, ja kalps savā sirdī domās: mans kungs kavējas nākt, - un sāks sist kalpus un kalpones, nodosies ēšanai un dzeršanai un piedzersies,</div></div>
<div class="par"><div class="verse" verse="46"><div class="verse-label">46</div>tad šī kalpa kungs nāks tādā dienā, kad tas to negaida, un stundā, kuru tas nezina: viņš viņu šķels pušu un dos viņam viņa algu līdz ar neticīgiem.</div></div>
<div class="par"><div class="verse" verse="47"><div class="verse-label">47</div>Šāds kalps, kas, zinādams sava kunga gribu, nebūs sagatavojies vai darījis pēc viņa prāta, dabūs daudz sitienu.</div></div>
<div class="par"><div class="verse" verse="48"><div class="verse-label">48</div>Bet, kas nezinādams būs darījis to, ar ko viņš pelnījis sitienus, dabūs maz. Jo no katra, kam daudz dots, daudz prasīs un, kam daudz uzticēts, no tā jo vairāk atprasīs.</div></div>
<div class="par"><div class="verse" verse="49"><div class="verse-label">49</div>Uguni esmu nācis mest uz zemi un kā Es vēlētos, kaut tā jau degtu!</div></div>
<div class="par"><div class="verse" verse="50"><div class="verse-label">50</div>Bet Man jātop kristītam ar vienu kristību, un kā Man ir bail, kamēr tā būs pabeigta.</div></div>
<div class="par"><div class="verse" verse="51"><div class="verse-label">51</div>Vai jums šķiet, ka Es esmu nācis mieru nest virs zemes? Nebūt ne, Es jums saku, bet šķelšanos!</div></div>
<div class="par"><div class="verse" verse="52"><div class="verse-label">52</div>Jo no šā laika pieci vienā namā sašķelsies: trīs pret diviem, un divi pret trim,</div></div>
<div class="par"><div class="verse" verse="53"><div class="verse-label">53</div>tēvs pret dēlu un dēls pret tēvu, māte pret meitu un meita pret māti, vīramāte pret vedeklu un vedekla pret vīramāti!"</div></div>
<div class="par"><div class="verse" verse="54"><div class="verse-label">54</div>Un uz ļaudīm Viņš sacīja: "Kad jūs rietumos redzat paceļamies mākoni, jūs tūliņ sakāt: būs lietus, - un tā arī notiek;</div></div>
<div class="par"><div class="verse" verse="55"><div class="verse-label">55</div>un, kad no dienvidiem pūš vējš, jūs sakāt: būs karstums, - un tā notiek.</div></div>
<div class="par"><div class="verse" verse="56"><div class="verse-label">56</div>Liekuļi, par zemes un debess izskatu jūs protat spriest, kāpēc jūs neprotat spriest par šo laikmetu?</div></div>
<div class="par"><div class="verse" verse="57"><div class="verse-label">57</div>Un kāpēc jūs paši no sevis neizšķirat, kas ir taisnība?</div></div>
<div class="par"><div class="verse" verse="58"><div class="verse-label">58</div>Jo, ja tu ar savu pretinieku ej pie priekšnieka, centies ar viņu vēl ceļā izlīgt, lai viņš tevi nevestu pie soģa un soģis tevi nenodod uzraugam, un uzraugs tevi neiemet cietumā.</div></div>
<div class="par"><div class="verse" verse="59"><div class="verse-label">59</div>Es tev saku: no turienes tu neiziesi, kamēr nebūsi nomaksājis pēdējo artavu."</div></div>
    </body>
</html>
