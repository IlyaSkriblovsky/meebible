
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Mans dēls, iegaumē manus vārdus un saglabā sevī dzīvus manus baušļus!</div></div>
<div class="par"><div class="verse" verse="2"><div class="verse-label">2</div>Ja tu paturēsi savā atmiņā dzīvus manus baušļus un ja tu glabāsi manus likumus kā savu acuraugu, tad tu dzīvosi!</div></div>
<div class="par"><div class="verse" verse="3"><div class="verse-label">3</div>Piesien tos pie saviem pirkstiem, uzraksti tos uz savas sirds plāksnes!</div></div>
<div class="par"><div class="verse" verse="4"><div class="verse-label">4</div>Uzrunā gudrību, sacīdams:"Tu esi mana māsa!" Un nosauc atziņu par savu draudzeni,</div></div>
<div class="par"><div class="verse" verse="5"><div class="verse-label">5</div>lai tu kļūtu pasargāts gan no sveša vīra sievas, gan arī no ikvienas citas, kas lokanu valodu runā.</div></div>
<div class="par"><div class="verse" verse="6"><div class="verse-label">6</div>Lūk, es skatījos pa sava nama logu cauri sētas skadriņiem</div></div>
<div class="par"><div class="verse" verse="7"><div class="verse-label">7</div>un noraudzījos jaunajos nejēgās, un starp jaunajiem zēniem manu uzmanību saistīja kāds neprātīgs jauneklis,</div></div>
<div class="par"><div class="verse" verse="8"><div class="verse-label">8</div>kas pagāja garām zināmam ielas stūrim un novirzījās uz ceļu gar viņas māju</div></div>
<div class="par"><div class="verse" verse="9"><div class="verse-label">9</div>vakara krēslā, kad jau bija satumsis un gandrīz jau iestājusies nakts.</div></div>
<div class="par"><div class="verse" verse="10"><div class="verse-label">10</div>Un raugi, viņa priekšā parādās sieva greznā netikles tērpā, viltīga savā sirdī,</div></div>
<div class="par"><div class="verse" verse="11"><div class="verse-label">11</div>trakulīga, palaidnīga un nesavaldīga, tā ka viņas kājas nevar viņas namā mieru atrast.</div></div>
<div class="par"><div class="verse" verse="12"><div class="verse-label">12</div>Brīžiem viņa ir vienkārši ārā, mājas priekšā, brīžiem klejo pa ielu un glūn gar visiem stūriem.</div></div>
<div class="par"><div class="verse" verse="13"><div class="verse-label">13</div>Tagad viņa panāk jaunekli, nekautrīgi noskūpsta jaunekli un saka viņam:</div></div>
<div class="par"><div class="verse" verse="14"><div class="verse-label">14</div>"Es šodien nokārtoju par sevi pateicības ziedojuma nodevu saskaņā ar savu solījumu.</div></div>
<div class="par"><div class="verse" verse="15"><div class="verse-label">15</div>Tāpēc es esmu arī izgājusi, lai tevi sastaptu, lai redzētu tavu vaigu, un nu es esmu tevi atradusi.</div></div>
<div class="par"><div class="verse" verse="16"><div class="verse-label">16</div>Es esmu izrotājusi jo skaisti savu gultu ar raibām ēģiptiešu segām un grezniem pārklājiem.</div></div>
<div class="par"><div class="verse" verse="17"><div class="verse-label">17</div>Es esmu izsmidzinājusi savu guļasvietu ar mirrēm un alvejām un apbirdinājusi to ar kanēļa smelkni.</div></div>
<div class="par"><div class="verse" verse="18"><div class="verse-label">18</div>Nāc, lai iegrimstam saldkāres priekos līdz pašam rītam un izbaudām mīlestību līdz pašiem apslēptākiem tās dziļumiem!</div></div>
<div class="par"><div class="verse" verse="19"><div class="verse-label">19</div>Jo mana vīra nav mājās, viņš ir devies tālā ceļā;</div></div>
<div class="par"><div class="verse" verse="20"><div class="verse-label">20</div>viņš ir paņēmis sev līdzi savu naudas maisu, viņš atgriezīsies tikai uz svētkiem."</div></div>
<div class="par"><div class="verse" verse="21"><div class="verse-label">21</div>Viņa pārliecināja viņu ar saviem daudzajiem vārdiem un pakļāva viņu sev ar savu mīksto mēli.</div></div>
<div class="par"><div class="verse" verse="22"><div class="verse-label">22</div>Un viņš seko viņai tūliņ pa pēdām kā vērsis, ko ved uz kaušanu, vai arī kā trakais, kas ļaujas uzmest sev valgu, ar kuru to saista un savalda,</div></div>
<div class="par"><div class="verse" verse="23"><div class="verse-label">23</div>kamēr kāda bulta pāršķeļ viņa sirdi; līdzīgi putnam viņš steidzas uz ķeramo sprostu un nezina, ka tas maksā viņam dzīvību.</div></div>
<div class="par"><div class="verse" verse="24"><div class="verse-label">24</div>Tā nu esiet uzmanīgi pret mani, mani bērni, un ievērojiet labi manas mutes vārdus!</div></div>
<div class="par"><div class="verse" verse="25"><div class="verse-label">25</div>Lai tava sirds nenovirzās uz netikles ceļu, un neļaujies ievilināt sevi viņas gaitās!</div></div>
<div class="par"><div class="verse" verse="26"><div class="verse-label">26</div>Jo daudzus viņa ir nāvīgi ievainojusi un gar zemi gāzusi, un daudz vareno viņa ir nogalinājusi.</div></div>
<div class="par"><div class="verse" verse="27"><div class="verse-label">27</div>Viņas nams ir sākums ceļam uz pazušanu, un pa to noiet drūmajos nāves mājokļos.</div></div>
    </body>
</html>
