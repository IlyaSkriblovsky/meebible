
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>"Jo Debesu valstība ir līdzīga namatēvam, kas rīta agrumā izgāja strādniekus derēt savā vīnadārzā.</div></div>
<div class="par"><div class="verse" verse="2"><div class="verse-label">2</div>Un, saderējis strādniekus par vienu denāriju kā dienas algu, viņš nosūtīja tos savā vīnadārzā.</div></div>
<div class="par"><div class="verse" verse="3"><div class="verse-label">3</div>Un viņš izgāja ap trešo stundu un redzēja vēl citus pie tirgus bez darba stāvam</div></div>
<div class="par"><div class="verse" verse="4"><div class="verse-label">4</div>un sacīja tiem: noeita arī jūs vīnadārzā, es jums došu, kas nākas.</div></div>
<div class="par"><div class="verse" verse="5"><div class="verse-label">5</div>Un tie nogāja. Atkal viņš izgāja ap sesto un devīto stundu un darīja tāpat.</div></div>
<div class="par"><div class="verse" verse="6"><div class="verse-label">6</div>Bet, ap vienpadsmito stundu izgājis, viņš atrada vēl kādus stāvam un saka tiem: ko jūs visu dienu šeit stāvat bez darba?</div></div>
<div class="par"><div class="verse" verse="7"><div class="verse-label">7</div>Tie viņam saka: neviens mūs nav derējis. - Viņš saka tiem: eita jūs arīdzan vīnadārzā, un, kas nākas, to jūs dabūsit.</div></div>
<div class="par"><div class="verse" verse="8"><div class="verse-label">8</div>Bet, kad vakars metās, vīnadārza kungs saka savam uzraugam: pasauc strādniekus un izmaksā tiem algu, iesāc ar pēdējiem un beidz ar pirmajiem.</div></div>
<div class="par"><div class="verse" verse="9"><div class="verse-label">9</div>Tad atnāca tie, kas bija derēti ap vienpadsmito stundu, un katrs dabūja pa denārijam.</div></div>
<div class="par"><div class="verse" verse="10"><div class="verse-label">10</div>Un, kad pirmie atnāca, tie cerēja dabūt vairāk; bet arī viņi dabūja katrs pa denārijam.</div></div>
<div class="par"><div class="verse" verse="11"><div class="verse-label">11</div>To saņēmuši, viņi kurnēja pret namatēvu</div></div>
<div class="par"><div class="verse" verse="12"><div class="verse-label">12</div>un sacīja: šie pēdējie strādāja vienu vien stundu, un tu tos pielīdzināji mums, kas dienas nastu un karstumu esam cietuši.</div></div>
<div class="par"><div class="verse" verse="13"><div class="verse-label">13</div>Bet viņš atbildēja un sacīja vienam no tiem: draugs, es tev nedaru netaisnību. Vai tu ar mani neesi saderējis par vienu denāriju?</div></div>
<div class="par"><div class="verse" verse="14"><div class="verse-label">14</div>Ņem, kas tev pieder, un ej; bet šim pēdējam es gribu dot tikpat daudz kā tev.</div></div>
<div class="par"><div class="verse" verse="15"><div class="verse-label">15</div>Vai tad man nav tiesības darīt ar savu mantu, kā es gribu? Jeb vai tava acs ir skaudīga, ka es esmu labs?</div></div>
<div class="par"><div class="verse" verse="16"><div class="verse-label">16</div>Tā pēdējie būs pirmie un pirmie pēdējie. Jo daudz ir aicinātu, bet maz izredzētu."</div></div>
<div class="par"><div class="verse" verse="17"><div class="verse-label">17</div>Bet dodamies ceļā uz Jeruzālemi Jēzus ņēma divpadsmit mācekļus pie Sevis un iedams tiem sacīja:</div></div>
<div class="par"><div class="verse" verse="18"><div class="verse-label">18</div>"Redzi, mēs aizejam uz Jeruzālemi, un Cilvēka Dēlu nodos augstiem priesteriem un rakstu mācītājiem; un tie Viņu notiesās uz nāvi</div></div>
<div class="par"><div class="verse" verse="19"><div class="verse-label">19</div>un nodos pagāniem, lai tie Viņu apmēdītu, šaustu un sistu krustā; un trešā dienā Viņš celsies augšām."</div></div>
<div class="par"><div class="verse" verse="20"><div class="verse-label">20</div>Tad Cebedeja dēlu māte nāca ar saviem dēliem pie Viņa, metās zemē un lūdza ko no Viņa.</div></div>
<div class="par"><div class="verse" verse="21"><div class="verse-label">21</div>Un Viņš tai sacīja: "Ko tu gribi?" Viņa saka Tam: "Saki, lai šie abi mani dēli sēd Tavā valstībā viens Tev pa labo, otrs pa kreiso roku."</div></div>
<div class="par"><div class="verse" verse="22"><div class="verse-label">22</div>Bet Jēzus atbildēja un sacīja: "Jūs nezināt, ko lūdzat. Vai jūs varat dzert to biķeri, ko Es dzeršu?" Tie saka Viņam: "Varam gan."</div></div>
<div class="par"><div class="verse" verse="23"><div class="verse-label">23</div>Un Viņš saka tiem: "Manu biķeri jums būs gan dzert, bet sēdēt pie Manas labās un kreisās rokas, to dot Man nepiederas; tas pienākas tiem, kam Mans Tēvs to sagādājis."</div></div>
<div class="par"><div class="verse" verse="24"><div class="verse-label">24</div>Un, kad tie desmit to dzirdēja, viņi apskaitās par šiem diviem brāļiem.</div></div>
<div class="par"><div class="verse" verse="25"><div class="verse-label">25</div>Bet Jēzus pieaicināja tos un sacīja: "Jūs zināt, ka valdnieki ir kungi pār tautām un lielie kungi tās apspiež.</div></div>
<div class="par"><div class="verse" verse="26"><div class="verse-label">26</div>Bet pie jums tā nebūs būt; bet, kas no jums grib būt liels, tas lai ir jūsu sulainis.</div></div>
<div class="par"><div class="verse" verse="27"><div class="verse-label">27</div>Un, ja kas jūsu starpā grib būt pirmais, tas lai ir jūsu kalps;</div></div>
<div class="par"><div class="verse" verse="28"><div class="verse-label">28</div>tā kā Cilvēka Dēls nav nācis, lai Viņam kalpotu, bet ka Viņš kalpotu un atdotu Savu dzīvību kā atpirkšanas maksu par daudziem."</div></div>
<div class="par"><div class="verse" verse="29"><div class="verse-label">29</div>Un, kad tie izgāja no Jērikas, daudz ļaužu tiem sekoja.</div></div>
<div class="par"><div class="verse" verse="30"><div class="verse-label">30</div>Un redzi, divi akli sēdēja ceļmalā; kad tie dzirdēja Jēzu garām ejam, tie brēca un sacīja: "Kungs, Tu Dāvida dēls, apžēlojies par mums!"</div></div>
<div class="par"><div class="verse" verse="31"><div class="verse-label">31</div>Bet ļaudis apsauca tos, ka tie klusu ciestu; bet tie brēca vēl vairāk un sacīja: "Kungs, Tu Dāvida dēls, apžēlojies par mums!"</div></div>
<div class="par"><div class="verse" verse="32"><div class="verse-label">32</div>Un Jēzus apstājās, pasauca tos un sacīja: "Ko jūs gribat, lai Es jums daru?"</div></div>
<div class="par"><div class="verse" verse="33"><div class="verse-label">33</div>Tie saka Viņam: "Kungs, ka mūsu acis tiktu atdarītas."</div></div>
<div class="par"><div class="verse" verse="34"><div class="verse-label">34</div>Jēzum palika viņu žēl, un Viņš aizskāra to acis, un tie tūdaļ kļuva atkal redzīgi un Viņam sekoja.</div></div>
    </body>
</html>
