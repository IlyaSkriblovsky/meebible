
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanīs dienās, kad tur daudz ļaužu bija un tiem nebija ko ēst, Jēzus aicināja Savus mācekļus pie Sevis un uz tiem sacīja:</div></div>
<div class="par"><div class="verse" verse="2"><div class="verse-label">2</div>"Mana sirds iežēlojas šo ļaužu dēļ, jo tie jau trīs dienas pie Manis palikuši un tiem nav ko ēst.</div></div>
<div class="par"><div class="verse" verse="3"><div class="verse-label">3</div>Un, kad Es tos neēdušus atlaidīšu uz mājām, tie ceļā nonīks badā; un daži no tiem ir nākuši no tālienes."</div></div>
<div class="par"><div class="verse" verse="4"><div class="verse-label">4</div>Un Viņa mācekļi Viņam atbildēja: "Kas šos ar maizi var paēdināt še tuksnesī?"</div></div>
<div class="par"><div class="verse" verse="5"><div class="verse-label">5</div>Un Viņš tiem jautāja: "Cik jums ir maizes?" Tie sacīja: "Septiņas."</div></div>
<div class="par"><div class="verse" verse="6"><div class="verse-label">6</div>Un Viņš ļaudīm pavēl pie zemes apmesties. Un Viņš ņēma tās septiņas maizes un pateicās, pārlauza tās un deva Saviem mācekļiem, lai tās liek priekšā; un tie lika tās ļaudīm priekšā.</div></div>
<div class="par"><div class="verse" verse="7"><div class="verse-label">7</div>Tiem bija arī mazums zivtiņu; un, pateicību sacījis, Viņš pavēlēja arī tās likt priekšā.</div></div>
<div class="par"><div class="verse" verse="8"><div class="verse-label">8</div>Bet tie ēda un paēda un pielasīja ar atlikušām druskām septiņus grozus.</div></div>
<div class="par"><div class="verse" verse="9"><div class="verse-label">9</div>Un to bija kādi četri tūkstoši. Un Viņš tos atlaida.</div></div>
<div class="par"><div class="verse" verse="10"><div class="verse-label">10</div>Un tūdaļ Viņš iekāpa laivā ar Saviem mācekļiem un nāca Dalmanutas tiesā.</div></div>
<div class="par"><div class="verse" verse="11"><div class="verse-label">11</div>Un farizeji uzstājās un sāka ar Viņu sarunāties un prasīja no Viņa kādu zīmi no debesīm, Viņu kārdinādami.</div></div>
<div class="par"><div class="verse" verse="12"><div class="verse-label">12</div>Un Viņš nopūtās Savā garā un sacīja: "Ko šī cilts meklē zīmes? Patiesi Es jums saku: šai ciltij nekāda zīme netaps dota."</div></div>
<div class="par"><div class="verse" verse="13"><div class="verse-label">13</div>Un Viņš, tos atlaidis, kāpa atkal laivā un pārcēlās uz otru malu.</div></div>
<div class="par"><div class="verse" verse="14"><div class="verse-label">14</div>Un tie bija aizmirsuši maizi ņemt līdzi, un tiem vairāk nebija kā viena maize vien pašiem klāt laivā.</div></div>
<div class="par"><div class="verse" verse="15"><div class="verse-label">15</div>Un Viņš tiem pavēlēja, sacīdams: "Raugait, sargaities no farizeju rauga un no Hēroda rauga!"</div></div>
<div class="par"><div class="verse" verse="16"><div class="verse-label">16</div>Un tie runāja savā starpā, ka viņiem nav maizes.</div></div>
<div class="par"><div class="verse" verse="17"><div class="verse-label">17</div>Un, to nomanīdams, Viņš uz tiem sacīja: "Ko jūs runājat, ka jums maizes nav? Vai jūs vēl nemanāt, nedz noprotat? Vai jums sirds vēl ir apcietināta?</div></div>
<div class="par"><div class="verse" verse="18"><div class="verse-label">18</div>Jums ir acis, bet jūs neredzat; jums ir ausis, bet jūs nedzirdat?</div></div>
<div class="par"><div class="verse" verse="19"><div class="verse-label">19</div>Jūs neatminaties, kad Es tās piecas maizes tiem pieciem tūkstošiem lauzu, cik grozu ar druskām jūs esat pielasījuši?" Tie Viņam saka: "Divpadsmit."</div></div>
<div class="par"><div class="verse" verse="20"><div class="verse-label">20</div>"Bet, kad Es tās septiņas maizes tiem četriem tūkstošiem lauzu, cik pilnu grozu ar atlikušām druskām jūs esat pielasījuši?" Un tie saka: "Septiņus."</div></div>
<div class="par"><div class="verse" verse="21"><div class="verse-label">21</div>Un Viņš tiem sacīja: "Vai jūs vēl nesaprotat?"</div></div>
<div class="par"><div class="verse" verse="22"><div class="verse-label">22</div>Un viņi nāk uz Betsaidu. Tad tie Viņam pieved kādu neredzīgu un Viņam lūdz, lai Viņš to aizskartu.</div></div>
<div class="par"><div class="verse" verse="23"><div class="verse-label">23</div>Un Viņš, neredzīgo pie rokas ņēmis, to izveda ārā no ciema un spļāva viņa acīs, uzlika tām rokas un tam jautāja: "Vai tu ko redzi?"</div></div>
<div class="par"><div class="verse" verse="24"><div class="verse-label">24</div>Un, acis pacēlis, tas sacīja: "Es redzu cilvēkus, kokiem līdzīgus, staigājam."</div></div>
<div class="par"><div class="verse" verse="25"><div class="verse-label">25</div>Tad Viņš atkal uzlika rokas uz viņa acīm, un tas ieraudzīja gaismu un tapa atkal vesels un redzēja visu pilnīgi skaidri.</div></div>
<div class="par"><div class="verse" verse="26"><div class="verse-label">26</div>Un Viņš to sūtīja mājās, sacīdams: "Neej ciemā."</div></div>
<div class="par"><div class="verse" verse="27"><div class="verse-label">27</div>Un Jēzus un Viņa mācekļi izgāja uz Filipa Cēzarejas ciemiem un vaicāja Saviem mācekļiem ceļā, tiem sacīdams: "Ko ļaudis saka Mani esam?"</div></div>
<div class="par"><div class="verse" verse="28"><div class="verse-label">28</div>Bet tie Viņam atbildēja, sacīdami: Tu esot Jānis Kristītājs; un citi: tu esot Ēlija; vēl citi: viens no praviešiem.</div></div>
<div class="par"><div class="verse" verse="29"><div class="verse-label">29</div>Un Viņš tiem sacīja: "Bet jūs, ko jūs sakāt Mani esam?" Bet Pēteris, atbildēdams uz to, sacīja: "Tu esi Kristus."</div></div>
<div class="par"><div class="verse" verse="30"><div class="verse-label">30</div>Un Viņš tiem stipri piekodināja, lai nevienam par Viņu neko nesaka.</div></div>
<div class="par"><div class="verse" verse="31"><div class="verse-label">31</div>Un Viņš sāka tos mācīt, ka Cilvēka Dēlam daudz būs ciest un vecaju un augsto priesteru, un rakstu mācītāju atmestam tapt, un tapt nokautam un pēc trim dienām augšāmcelties.</div></div>
<div class="par"><div class="verse" verse="32"><div class="verse-label">32</div>Un Viņš runāja šo vārdu pilnīgi atklāti. Un Pēteris, Viņu savrup vedis, iesāka Viņu apsaukt.</div></div>
<div class="par"><div class="verse" verse="33"><div class="verse-label">33</div>Bet Viņš, atgriezdamies un Savus mācekļus uzlūkodams, apsauca Pēteri, sacīdams: "Atkāpies no Manis, sātan! Jo tu nedomā pēc Dieva, bet pēc cilvēku prāta."</div></div>
<div class="par"><div class="verse" verse="34"><div class="verse-label">34</div>Un, pieaicinājis ļaudis līdz ar Saviem mācekļiem, Viņš uz tiem sacīja: "Kas Man grib nākt pakaļ, tas lai aizliedz pats sevi, lai ņem savu krustu un lai staigā Man pakaļ.</div></div>
<div class="par"><div class="verse" verse="35"><div class="verse-label">35</div>Jo, kas savu dzīvību grib glābt, tas to zaudēs; un, kas savu dzīvību zaudē Manis un evaņģēlija dēļ, tas to izglābs.</div></div>
<div class="par"><div class="verse" verse="36"><div class="verse-label">36</div>Jo ko tas cilvēkam palīdz, ka viņš iemanto visu pasauli un zaudē savu dvēseli?</div></div>
<div class="par"><div class="verse" verse="37"><div class="verse-label">37</div>Jeb ko cilvēks var dot par savas dvēseles atpirkšanu?</div></div>
<div class="par"><div class="verse" verse="38"><div class="verse-label">38</div>Jo, kas Manis un Manu vārdu dēļ kaunas šai laulību pārkāpējā un grēcīgā ciltī, tā paša dēļ arī Cilvēka Dēls kaunēsies, kad Viņš nāks ar svētiem eņģeļiem Sava Tēva godībā."</div></div>
    </body>
</html>
