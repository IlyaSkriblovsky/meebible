
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ķēniņa sirds ir Tā Kunga rokā tāpat kā ūdens strauti, un Viņš liek tai noliekties turp, kurp Viņš grib.</div></div>
<div class="par"><div class="verse" verse="2"><div class="verse-label">2</div>Ikvienam cilvēkam savi ceļi šķiet taisni, bet Tas Kungs sver sirdis.</div></div>
<div class="par"><div class="verse" verse="3"><div class="verse-label">3</div>Tam Kungam labāk patīk, ja kāds dara ko labu un taisnīgu, nekā kad tas nes kaujamos upurus.</div></div>
<div class="par"><div class="verse" verse="4"><div class="verse-label">4</div>Augstprātīgas acis un lepna sirds - bezdievja spīdeklis - ir grēks.</div></div>
<div class="par"><div class="verse" verse="5"><div class="verse-label">5</div>Cītīga cilvēka nodomi piepildīti sagādā pārpilnību, bet, ja kāds ir pārmērīgi straujš un kustīgs, tam labuma pietrūks.</div></div>
<div class="par"><div class="verse" verse="6"><div class="verse-label">6</div>Kas mantu ar meliem krāj, tas ir tikpat kā zūdoša elpa tiem, kas nāvi meklē.</div></div>
<div class="par"><div class="verse" verse="7"><div class="verse-label">7</div>Bezdievīgo laupīšana izbiedēs viņus pašus, jo viņi liedzas darīt, kas bija taisnīgs.</div></div>
<div class="par"><div class="verse" verse="8"><div class="verse-label">8</div>Kam plecos grēku nasta, tas iet līkloču ceļus, bet, kas ir tīrs, tā darbs ir taisnīgs.</div></div>
<div class="par"><div class="verse" verse="9"><div class="verse-label">9</div>Ir labāk dzīvot jumta pažobeles kaktā nekā skaistā namā kopā ar nemitīgi rājošos sievu.</div></div>
<div class="par"><div class="verse" verse="10"><div class="verse-label">10</div>Bezdievīgā dvēsele kāro ļaunu; tuvākais neatrod žēlastību viņa acīs.</div></div>
<div class="par"><div class="verse" verse="11"><div class="verse-label">11</div>Ja nosoda kādu apsmējēju, tad nesaprašas kļūst gudri, bet, ja pamāca kādu gudro, tad viņš kļūst vēl dziļāks sava prāta gudrībā.</div></div>
<div class="par"><div class="verse" verse="12"><div class="verse-label">12</div>Ir viens Taisnais, kas skatās uz bezdievīgā namu, un Viņš nogāž bezdievīgos nelaimē.</div></div>
<div class="par"><div class="verse" verse="13"><div class="verse-label">13</div>Kas savas ausis aizbāž pret nabago, tas kādreiz pats sauks, bet neviens uz viņu neklausīsies.</div></div>
<div class="par"><div class="verse" verse="14"><div class="verse-label">14</div>Slepenībā pasniegta dāvana remdē dusmas, bet tieši klēpī ielikts dāvinājums mīkstina jau jo spēcīgu niknumu.</div></div>
<div class="par"><div class="verse" verse="15"><div class="verse-label">15</div>Taisnajam ir prieks darīt to, kas ir taisnīgs, bet darīt to ir bailes ļaundariem.</div></div>
<div class="par"><div class="verse" verse="16"><div class="verse-label">16</div>Cilvēks, kas nomaldījies projām no gudrības ceļa, nokļūs mirušo draudzē.</div></div>
<div class="par"><div class="verse" verse="17"><div class="verse-label">17</div>Kas labprāt dzīvo priekos, tam pietrūks, un, kas mīl vīnu un eļļu, tas nekļūst bagāts.</div></div>
<div class="par"><div class="verse" verse="18"><div class="verse-label">18</div>Bezdievim ir jākļūst atdotam taisnīgā un nelietim sirdsskaidrā vietā.</div></div>
<div class="par"><div class="verse" verse="19"><div class="verse-label">19</div>Ir labāk dzīvot izpostītā zemē nekā pie kašķīgas un dusmīgas sievas.</div></div>
<div class="par"><div class="verse" verse="20"><div class="verse-label">20</div>Īsteni gudra cilvēka namā ir mīlīgas iekārojamas lietas un eļļa, bet nepraša to visu izšķiež.</div></div>
<div class="par"><div class="verse" verse="21"><div class="verse-label">21</div>Kas dzenas pēc taisnības un lēnprātības, tas atrod dzīvību, taisnību un godu.</div></div>
<div class="par"><div class="verse" verse="22"><div class="verse-label">22</div>Viens pats gudrais iegūst savā varā kara varoņu pilsētu un gāž tās varu, uz kuru tā paļaujas.</div></div>
<div class="par"><div class="verse" verse="23"><div class="verse-label">23</div>Kas piesarga savu muti un savu mēli, tas pasarga no bailēm savu dvēseli.</div></div>
<div class="par"><div class="verse" verse="24"><div class="verse-label">24</div>Kas ir lepns un pārgalvīgs cilvēks, to īsteni saucam par zaimotāju, un viss, ko vien viņš dara, ir traka pārgalvība.</div></div>
<div class="par"><div class="verse" verse="25"><div class="verse-label">25</div>Sliņķis mirst, netikdams tālāk par savām iegribām, jo viņa rokas negrib neko strādāt.</div></div>
<div class="par"><div class="verse" verse="26"><div class="verse-label">26</div>Cauru dienu viņam gribas un gribas, bet taisnais dod un neatsakās dot.</div></div>
<div class="par"><div class="verse" verse="27"><div class="verse-label">27</div>Bezdievīgo upuris ir negantība, ja tas tiek pienests kāda kauna darba dēļ.</div></div>
<div class="par"><div class="verse" verse="28"><div class="verse-label">28</div>Melīgs liecinieks dabūs galu, bet vīram, kas ļaujas sev kaut ko iestāstīt, tam atļauts savukārt arī runāt.</div></div>
<div class="par"><div class="verse" verse="29"><div class="verse-label">29</div>Bezdievīgais izskrien ar galvu vai caur sienu, bet, kas ir rimtīgs, tā ceļš pastāvēs.</div></div>
<div class="par"><div class="verse" verse="30"><div class="verse-label">30</div>Pret To Kungu nepalīdz nekāda dziļāka gudrība, nekāds saprāts, nekāds padoms.</div></div>
<div class="par"><div class="verse" verse="31"><div class="verse-label">31</div>Zirgu gan sakopj kaujas dienai, bet uzvara nāk tikai no Tā Kunga.</div></div>
    </body>
</html>
