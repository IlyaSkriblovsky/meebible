
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc tam Tas Kungs nozīmēja vēl septiņdesmit citus un izsūtīja tos pa divi un divi Savā priekšā uz ikkatru pilsētu un vietu, kurp Viņš gribēja iet.</div></div>
<div class="par"><div class="verse" verse="2"><div class="verse-label">2</div>Un Viņš tiem sacīja: "Pļaujamā daudz un strādnieku maz: tad nu lūdziet pļaujas kungu, lai viņš strādniekus sūta savā pļaujā.</div></div>
<div class="par"><div class="verse" verse="3"><div class="verse-label">3</div>Ejiet! Lūk, Es jūs sūtu kā jērus vilku starpā.</div></div>
<div class="par"><div class="verse" verse="4"><div class="verse-label">4</div>Neņemiet līdzi nedz naudas maku, nedz ceļasomu, nedz kurpes un ceļā nesveiciniet neviena.</div></div>
<div class="par"><div class="verse" verse="5"><div class="verse-label">5</div>Un, ja jūs ieejat kādā namā, tad sakait vispirms: miers šim namam!</div></div>
<div class="par"><div class="verse" verse="6"><div class="verse-label">6</div>Un, ja tur būs kāds miera bērns, tad uz viņa dusēs jūsu miers; bet, ja ne, tad tas atgriezīsies pie jums atpakaļ.</div></div>
<div class="par"><div class="verse" verse="7"><div class="verse-label">7</div>Tanī pašā namā palieciet un ēdiet un dzeriet to, kas tiem pie rokas, jo strādnieks ir savas algas cienīgs; bet neejiet no vienas mājas uz otru.</div></div>
<div class="par"><div class="verse" verse="8"><div class="verse-label">8</div>Un, kurā pilsētā jūs ieiesit un jūs tur uzņem, tur ēdiet, ko jums ceļ priekšā.</div></div>
<div class="par"><div class="verse" verse="9"><div class="verse-label">9</div>Un dziediniet slimniekus, kas tur ir, un sakait viņiem: tuvu pie jums ir nākusi Dieva valstība.</div></div>
<div class="par"><div class="verse" verse="10"><div class="verse-label">10</div>Bet, ja jūs ieiesit pilsētā un jūs tur neuzņem, tad izejiet uz viņas ielām un sakait:</div></div>
<div class="par"><div class="verse" verse="11"><div class="verse-label">11</div>pat jūsu pilsētas putekļus, kas pielipuši pie mūsu kājām, mēs še nokratām, bet to zinait, ka Dieva valstība ir tuvu klāt!</div></div>
<div class="par"><div class="verse" verse="12"><div class="verse-label">12</div>Es jums saku, ka Sodomas ļaudīm viņā dienā būs vieglāk nekā šādai pilsētai.</div></div>
<div class="par"><div class="verse" verse="13"><div class="verse-label">13</div>Vai tev Horacina, vai tev Betsaida! Ja Tirā un Sidonā šādi brīnumi būtu notikuši, kādi pie jums notikuši, tie sen jau būtu maisos un pelnos no grēkiem atgriezušies.</div></div>
<div class="par"><div class="verse" verse="14"><div class="verse-label">14</div>Patiesi Tirai un Sidonai tiesas dienā būs vieglāk nekā jums.</div></div>
<div class="par"><div class="verse" verse="15"><div class="verse-label">15</div>Un tu, Kapernauma, kas līdz debesīm esi paaugstināta, tu tiksi līdz ellei nogāzta!</div></div>
<div class="par"><div class="verse" verse="16"><div class="verse-label">16</div>Kas jūs klausa, tas klausa Mani, un, kas jūs nicina, tas nicina Mani. Bet, kas Mani nicina, tas nicina To, kas Mani sūtījis."</div></div>
<div class="par"><div class="verse" verse="17"><div class="verse-label">17</div>Un tie septiņdesmit pārnāca un ar lielu prieku stāstīja: "Kungs, pat ļaunie gari mums padodas Tavā Vārdā!"</div></div>
<div class="par"><div class="verse" verse="18"><div class="verse-label">18</div>Bet Viņš sacīja: "Es redzēju sātanu kā zibeni no debesīm krītam!</div></div>
<div class="par"><div class="verse" verse="19"><div class="verse-label">19</div>Redziet, Es jums esmu devis spēku, ka varat staigāt pāri čūskām un skorpioniem un katram ienaidnieka spēkam, un viss tas jums nekā nekaitēs.</div></div>
<div class="par"><div class="verse" verse="20"><div class="verse-label">20</div>Tomēr nepriecājieties par to, ka gari jums paklausa, bet priecājieties par to, ka jūsu vārdi ir ierakstīti debesīs."</div></div>
<div class="par"><div class="verse" verse="21"><div class="verse-label">21</div>Un tanī pašā stundā Jēzus kļuva priecīgs Svētajā Garā un sacīja: "Es Tev pateicos, Tēvs, debess un zemes Kungs, ka Tu šīs lietas esi apslēpis gudrajiem un prātīgajiem un atklājis tās bērniem. Tiešām, Tēvs, tāds ir bijis Tavs labais prāts.</div></div>
<div class="par"><div class="verse" verse="22"><div class="verse-label">22</div>Visas lietas Man ir Mana Tēva nodotas. Un neviens nezina, kas Dēls ir, kā vienīgi Tēvs un, kas Tēvs ir, kā vienīgi Dēls un kam šis Dēls to grib atklāt."</div></div>
<div class="par"><div class="verse" verse="23"><div class="verse-label">23</div>Un, pie mācekļiem sevišķi griezdamies, Viņš sacīja: "Svētīgas tās acis, kas to redz, ko jūs redzat.</div></div>
<div class="par"><div class="verse" verse="24"><div class="verse-label">24</div>Jo Es jums saku: daudz praviešu un ķēniņu ir gribējuši redzēt, ko jūs redzat, un nav redzējuši un dzirdēt, ko jūs dzirdat, un nav dzirdējuši."</div></div>
<div class="par"><div class="verse" verse="25"><div class="verse-label">25</div>Un redzi, kāds rakstu mācītājs piecēlās un, Viņu kārdinādams, sacīja: "Mācītāj, ko man būs darīt, lai iemantoju mūžīgo dzīvību?"</div></div>
<div class="par"><div class="verse" verse="26"><div class="verse-label">26</div>Bet Viņš uz to sacīja: "Kā stāv bauslībā rakstīts, kā tu tur lasi?"</div></div>
<div class="par"><div class="verse" verse="27"><div class="verse-label">27</div>Un tas atbildēja un sacīja: "Tev būs Dievu, savu Kungu, mīlēt no visas savas sirds, ar visu savu dvēseli, ar visu savu spēku un ar visu savu prātu un savu tuvāko kā sevi pašu."</div></div>
<div class="par"><div class="verse" verse="28"><div class="verse-label">28</div>Viņš tam sacīja: "Tu pareizi esi atbildējis; dari to un tu dzīvosi."</div></div>
<div class="par"><div class="verse" verse="29"><div class="verse-label">29</div>Bet viņš, gribēdams attaisnoties, sacīja Jēzum: "Kurš tad ir mans tuvākais?"</div></div>
<div class="par"><div class="verse" verse="30"><div class="verse-label">30</div>Tad Jēzus atbildēja un sacīja: "Kāds cilvēks gāja no Jeruzālemes uz Jēriku un krita laupītāju rokās. Tie tam noplēsa drēbes, sasita un, atstādami viņu pusmirušu guļam, aizgāja.</div></div>
<div class="par"><div class="verse" verse="31"><div class="verse-label">31</div>Bet nejauši kāds priesteris gāja pa to pašu ceļu un, to ieraudzījis, viņš aizgāja garām.</div></div>
<div class="par"><div class="verse" verse="32"><div class="verse-label">32</div>Tāpat arī kāds levīts nāca gar to vietu, to ieraudzīja, bet aizgāja garām.</div></div>
<div class="par"><div class="verse" verse="33"><div class="verse-label">33</div>Bet kāds samarietis, savu ceļu iedams, tuvojās viņam un, viņu redzot, sirds tam iežēlojās.</div></div>
<div class="par"><div class="verse" verse="34"><div class="verse-label">34</div>Un piegājis viņš pārsēja viņa vātis, ieliedams tajās eļļu un vīnu; pēc tam viņš to cēla uz savu lopu un to aizveda mājvietā un to apkopa.</div></div>
<div class="par"><div class="verse" verse="35"><div class="verse-label">35</div>Bet otrā dienā, izņēmis divus denārijus, iedeva tos saimniekam, sacīdams: kop viņu, un, ja tu vēl ko izdosi, atpakaļ nākdams, es tev to atdošu.</div></div>
<div class="par"><div class="verse" verse="36"><div class="verse-label">36</div>Kurš no šiem trim cilvēkiem tev šķiet tas tuvākais bijis tam, kas bija kritis laupītāju rokās?"</div></div>
<div class="par"><div class="verse" verse="37"><div class="verse-label">37</div>Tas atbildēja: "Tas, kas viņam žēlsirdību parādīja." Tad Jēzus uz to sacīja: "Nu tad ej un dari tu arī tāpat."</div></div>
<div class="par"><div class="verse" verse="38"><div class="verse-label">38</div>Atgadījās, ka viņi, tālāk ejot, nonāca kādā ciemā. Tur kāda sieva, Marta vārdā, uzņēma Viņu savā namā.</div></div>
<div class="par"><div class="verse" verse="39"><div class="verse-label">39</div>Un viņai bija māsa, vārdā Marija, tā apsēdusies pie Tā Kunga kājām, klausījās Viņa vārdos.</div></div>
<div class="par"><div class="verse" verse="40"><div class="verse-label">40</div>Bet Marta, aizņemta ar daudzām rūpēm par to, kā Viņu apkalpot, pienāca un sacīja: "Kungs, vai Tu neko nesaki par to, ka mana māsa mani atstājusi, lai es viena kalpotu? Saki jel viņai, lai viņa man palīdz."</div></div>
<div class="par"><div class="verse" verse="41"><div class="verse-label">41</div>Bet Tas Kungs viņai atbildēja, sacīdams: "Marta, Marta, tu rūpējies un zūdies par daudzām lietām.</div></div>
<div class="par"><div class="verse" verse="42"><div class="verse-label">42</div>Bet tikai vienas lietas vajag, Marija sev izraudzījusies labo daļu, tā viņai netaps atņemta."</div></div>
    </body>
</html>
