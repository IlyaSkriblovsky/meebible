
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Asafa pamācība. Klausies, mana tauta, manu mācību, atveriet savas ausis manas mutes vārdiem!</div></div>
<div class="par"><div class="verse" verse="2"><div class="verse-label">2</div>Es atdarīšu savu muti runai ar sakāmiem vārdiem, stāstīšu senlaiku mīklas.</div></div>
<div class="par"><div class="verse" verse="3"><div class="verse-label">3</div>Ko esam dzirdējuši un zinām un ko mūsu tēvi mums ir stāstījuši,</div></div>
<div class="par"><div class="verse" verse="4"><div class="verse-label">4</div>to mēs neslēpsim viņu bērniem, to mēs stāstīsim viņu pēcnācējiem: Tā Kunga slavenos darbus un Viņa spēku, un Viņa brīnumus, ko Viņš ir darījis.</div></div>
<div class="par"><div class="verse" verse="5"><div class="verse-label">5</div>Viņš ir cēlis liecību Jēkabā un devis bauslību Israēlā, Viņš ir arī pavēlējis mūsu tēviem, ka tā mācāma viņu bērniem,</div></div>
<div class="par"><div class="verse" verse="6"><div class="verse-label">6</div>lai to zinātu vēlākais dzimums, bērni, kas vēl dzims, ka tie celtos un par to stāstītu arī saviem bērniem,</div></div>
<div class="par"><div class="verse" verse="7"><div class="verse-label">7</div>lai tie liktu savu cerību uz Dievu un neaizmirstu Dieva darbus, un turētu Viņa pavēles,</div></div>
<div class="par"><div class="verse" verse="8"><div class="verse-label">8</div>lai viņi nebūtu tādi kā viņu tēvi, stūrgalvīga un nepaklausīga cilts - cilts, kas savā sirdī nebija pastāvīga, kam gars neturējās pie Dieva.</div></div>
<div class="par"><div class="verse" verse="9"><div class="verse-label">9</div>Efraima dēli, kas bija bruņoti stopiem, atkāpās cīņas dienā.</div></div>
<div class="par"><div class="verse" verse="10"><div class="verse-label">10</div>Viņi neturēja Dieva iecelto derību un liedzās staigāt Viņa bauslībā,</div></div>
<div class="par"><div class="verse" verse="11"><div class="verse-label">11</div>viņi aizmirsa Viņa darbus un brīnumus, ko Viņš bija parādījis.</div></div>
<div class="par"><div class="verse" verse="12"><div class="verse-label">12</div>Viņu tēvu priekšā Viņš bija darījis brīnumus Ēģiptes zemē, Coānas laukos.</div></div>
<div class="par"><div class="verse" verse="13"><div class="verse-label">13</div>Viņš pāršķīra jūru, lika viņiem tai izsoļot cauri un uzstatīja ūdeni kā aizsprostu;</div></div>
<div class="par"><div class="verse" verse="14"><div class="verse-label">14</div>Viņš tos vadīja ar padebesi dienā un cauru nakti ar uguns atspīdumu.</div></div>
<div class="par"><div class="verse" verse="15"><div class="verse-label">15</div>Viņš pāršķēla klintis tuksnesī un dzirdināja viņus kā ar dziļuma ūdeņiem papilnam;</div></div>
<div class="par"><div class="verse" verse="16"><div class="verse-label">16</div>Viņš lika strūklām izplūst no klints un ūdenim tecēt straumēm.</div></div>
<div class="par"><div class="verse" verse="17"><div class="verse-label">17</div>Bet tie joprojām grēkoja pret Viņu un sacēlās pret Visuaugstāko tuksnesī.</div></div>
<div class="par"><div class="verse" verse="18"><div class="verse-label">18</div>Viņi kārdināja Dievu savās sirdīs, prasīdami barību pēc savas iekāres.</div></div>
<div class="par"><div class="verse" verse="19"><div class="verse-label">19</div>Un viņi runāja pretī Dievam, sacīdami: "Vai Dievs var klāt galdu tuksnesī?</div></div>
<div class="par"><div class="verse" verse="20"><div class="verse-label">20</div>Redzi, Viņš gan ir sitis klinti, ka iztecēja ūdens un plūda strauti, bet vai Viņš var Savai tautai dot arī maizi un gaļu?"</div></div>
<div class="par"><div class="verse" verse="21"><div class="verse-label">21</div>Tāpēc, kad Tas Kungs to dzirdēja, Viņš apskaitās, un uguns iedegās pret Jēkabu, un dusmas pacēlās pret Israēlu,</div></div>
<div class="par"><div class="verse" verse="22"><div class="verse-label">22</div>jo tie neuzticējās Dievam un nepaļāvās uz Viņa palīdzību.</div></div>
<div class="par"><div class="verse" verse="23"><div class="verse-label">23</div>Tad Viņš pavēlēja padebešiem augšā un atvēra debesu durvis,</div></div>
<div class="par"><div class="verse" verse="24"><div class="verse-label">24</div>lika mannai līt uz viņiem, ko ēst, un deva viņiem debesu labību.</div></div>
<div class="par"><div class="verse" verse="25"><div class="verse-label">25</div>Eņģeļu maizi ēda cilvēks, Viņš tiem sūtīja barības papilnam.</div></div>
<div class="par"><div class="verse" verse="26"><div class="verse-label">26</div>Viņš lika austriņam celties debesu ārēs un atveda ar Savu spēku dienvidu vēju,</div></div>
<div class="par"><div class="verse" verse="27"><div class="verse-label">27</div>un birdināja uz viņiem gaļu kā putekļus un spārnainus putnus kā jūras smiltis.</div></div>
<div class="par"><div class="verse" verse="28"><div class="verse-label">28</div>Viņš lika tiem krist viņu nometnes vidū, visapkārt viņu mājokļiem.</div></div>
<div class="par"><div class="verse" verse="29"><div class="verse-label">29</div>Viņi ēda un pieēdās, Viņš deva tiem to, ko viņi kāroja,</div></div>
<div class="par"><div class="verse" verse="30"><div class="verse-label">30</div>bet viņi vēl nebija tikuši no savas kārības vaļā, vēl ēdiens bija viņu mutē,</div></div>
<div class="par"><div class="verse" verse="31"><div class="verse-label">31</div>kad Dieva dusmība cēlās pret viņiem, un Viņš nožņaudza spēcīgos vīrus viņu starpā un nonāvēja Israēla jaunekļus.</div></div>
<div class="par"><div class="verse" verse="32"><div class="verse-label">32</div>Tomēr viņi grēkoja joprojām un neticēja Viņa brīnuma darbiem.</div></div>
<div class="par"><div class="verse" verse="33"><div class="verse-label">33</div>Tad Viņš lika izgaist viņu dienām nīcībā un viņu gadiem postīgā steigā.</div></div>
<div class="par"><div class="verse" verse="34"><div class="verse-label">34</div>Kad Viņš tos žņaudza, tad tie vaicāja pēc Viņa, atgriezās un meklēja Dievu,</div></div>
<div class="par"><div class="verse" verse="35"><div class="verse-label">35</div>un atcerējās, ka Dievs ir viņu klints un ka Dievs, Visuaugstākais, ir viņu pestītājs.</div></div>
<div class="par"><div class="verse" verse="36"><div class="verse-label">36</div>Bet viņi liekulīgi krāpa Viņu ar savu muti un meloja Viņam ar savu mēli,</div></div>
<div class="par"><div class="verse" verse="37"><div class="verse-label">37</div>jo viņu sirds nebija cieši saistīta pie Viņa, un viņi neturējās uzticīgi pie Viņa derības.</div></div>
<div class="par"><div class="verse" verse="38"><div class="verse-label">38</div>Taču Viņš bija žēlsirdīgs, piedeva noziegumu un viņus neizdeldēja, bet daudzkārt novērsa Savas dusmas un nelika pamosties visai Savai bardzībai,</div></div>
<div class="par"><div class="verse" verse="39"><div class="verse-label">39</div>jo Viņš ņēma vērā to, ka viņi ir miesa, vēja pūsma, kas aizskrien un vairs neatgriežas.</div></div>
<div class="par"><div class="verse" verse="40"><div class="verse-label">40</div>Cik reizes viņi To Kungu nekaitināja tuksnesī un neapbēdināja Viņu tuksnešainā vietā!</div></div>
<div class="par"><div class="verse" verse="41"><div class="verse-label">41</div>Viņi kārdināja Dievu allaž no jauna un sāpināja Israēla Svēto.</div></div>
<div class="par"><div class="verse" verse="42"><div class="verse-label">42</div>Viņi nepieminēja vairs Viņa spēcīgo roku, nedz to dienu, kad Viņš tos izglāba no apspiedējiem,</div></div>
<div class="par"><div class="verse" verse="43"><div class="verse-label">43</div>kad Viņš Savas zīmes rādīja Ēģiptē un Savus brīnumus Coānas klajumā.</div></div>
<div class="par"><div class="verse" verse="44"><div class="verse-label">44</div>Viņu upes Viņš pārvērta tur par asinīm un padarīja viņu strautus nedzeramus,</div></div>
<div class="par"><div class="verse" verse="45"><div class="verse-label">45</div>uzsūtīdams viņiem kukaiņus, kas tos ēda, un vardes, kas viņiem nesa bojā eju,</div></div>
<div class="par"><div class="verse" verse="46"><div class="verse-label">46</div>un deva viņu augļus spradžiem un viņu pļauju siseņiem.</div></div>
<div class="par"><div class="verse" verse="47"><div class="verse-label">47</div>Viņš sadragāja viņu vīna kokus ar krusu un viņu vīģes kokus ar debesu ledus gabaliem,</div></div>
<div class="par"><div class="verse" verse="48"><div class="verse-label">48</div>un nogalināja viņu lopus krusas negaisā un viņu ganāmos pulkus ar zibeņiem.</div></div>
<div class="par"><div class="verse" verse="49"><div class="verse-label">49</div>Un Viņš uzsūtīja viņiem Savu dusmu kvēli, bardzību, postu un bēdas, ļaunu eņģeļu pulku.</div></div>
<div class="par"><div class="verse" verse="50"><div class="verse-label">50</div>Viņš deva vaļu Savām dusmām, nepasargādams no nāves viņu dvēseles, pamezdams viņu dzīvības mērim.</div></div>
<div class="par"><div class="verse" verse="51"><div class="verse-label">51</div>Un Viņš lika nomirt pirmdzimušajiem Ēģiptē, vīru spēka pirmdzimtajiem Hama teltīs,</div></div>
<div class="par"><div class="verse" verse="52"><div class="verse-label">52</div>un veda Savu tautu tālākā ceļā kā avis un vadīja viņus kā ganāmo pulku tuksnesī.</div></div>
<div class="par"><div class="verse" verse="53"><div class="verse-label">53</div>Un Viņš tos droši vadīja, ka tie nebijās, bet viņu ienaidniekus apklāja jūra.</div></div>
<div class="par"><div class="verse" verse="54"><div class="verse-label">54</div>Un Viņš tos veda Savas zemes svētajos novados, uz kalnāju, ko Viņa labā roka bija ieguvusi.</div></div>
<div class="par"><div class="verse" verse="55"><div class="verse-label">55</div>Viņš aizdzina tautas, viņiem ienākot, un piešķīra pēc izmestajiem mesliem viņu zemes gabalus Israēlam par mantojuma daļu un lika Israēla ciltīm dzīvot viņu teltīs.</div></div>
<div class="par"><div class="verse" verse="56"><div class="verse-label">56</div>Taču viņi kārdināja un kaitināja Dievu, to Visuaugstāko, un neievēroja Viņa liecības.</div></div>
<div class="par"><div class="verse" verse="57"><div class="verse-label">57</div>Viņi novērsās un kļuva neuzticīgi kā viņu tēvi, viņi sabruka kā atslābis viltīgs stops.</div></div>
<div class="par"><div class="verse" verse="58"><div class="verse-label">58</div>Viņi sarūgtināja Viņu ar saviem elku kalniem un sadusmoja Viņu ar kalpošanu augstienēs saviem elku tēliem.</div></div>
<div class="par"><div class="verse" verse="59"><div class="verse-label">59</div>Dievs dzirdēja to un apskaitās, un Israēls Viņam ļoti rieba, un Viņš to pameta pamazām gandrīz pavisam.</div></div>
<div class="par"><div class="verse" verse="60"><div class="verse-label">60</div>Viņš pameta Savu mājokli Šīlo, Savu telti, kur Viņš mājoja starp cilvēkiem.</div></div>
<div class="par"><div class="verse" verse="61"><div class="verse-label">61</div>Viņš atdeva Savu spēku gūstā un Savu godību ienaidnieka rokā.</div></div>
<div class="par"><div class="verse" verse="62"><div class="verse-label">62</div>Viņš nodeva Savu tautu zobena varā un iedegās dusmās pret Savu mantojumu.</div></div>
<div class="par"><div class="verse" verse="63"><div class="verse-label">63</div>Viņu jaunekļus aprija uguns, un viņu jaunavām nedziedāja kāzu dziesmas.</div></div>
<div class="par"><div class="verse" verse="64"><div class="verse-label">64</div>Viņu priesteri krita no zobena, un viņu atraitnes nevarēja viņus apraudāt.</div></div>
<div class="par"><div class="verse" verse="65"><div class="verse-label">65</div>Tad pamodās Tas Kungs kā gulētājs, kā varonis, kas pieceļas no vīna noreibuma,</div></div>
<div class="par"><div class="verse" verse="66"><div class="verse-label">66</div>un sita Savus ienaidniekus no mugurpuses, uzkrāva viņiem mūžīgu negodu.</div></div>
<div class="par"><div class="verse" verse="67"><div class="verse-label">67</div>Viņš atmeta Jāzepa telti un neizraudzīja Sev vairs Efraima cilti,</div></div>
<div class="par"><div class="verse" verse="68"><div class="verse-label">68</div>bet izredzēja Jūdas cilti, Ciānas kalnu, kas Viņam mīļš bija kļuvis.</div></div>
<div class="par"><div class="verse" verse="69"><div class="verse-label">69</div>Viņš cēla Savu svētnīcu līdzīgu augstajiem kalniem un tik spēcīgu kā zemi, kurai Viņš mūžīgus pamatus licis.</div></div>
<div class="par"><div class="verse" verse="70"><div class="verse-label">70</div>Tad Viņš izraudzīja Dāvidu, Savu kalpu, un ņēma viņu no avju laidariem;</div></div>
<div class="par"><div class="verse" verse="71"><div class="verse-label">71</div>Viņš lika viņam nākt no zīdītājām avīm ganīt Jēkabu, Savu tautu, un Israēlu, Savu mantojumu.</div></div>
<div class="par"><div class="verse" verse="72"><div class="verse-label">72</div>Un viņš tos ganīja ar skaidru sirdi un vadīja viņus ar sapratīgu roku.</div></div>
    </body>
</html>
