
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī laikā Hiskija nopietni saslima, tad nāca pie viņa pravietis Jesaja, Amoca dēls, un tam sacīja: "Tā saka Tas Kungs: apkop savu namu, jo tu mirsi un nekļūsi vesels!"</div></div>
<div class="par"><div class="verse" verse="2"><div class="verse-label">2</div>Tad Hiskija pagriezās pret sienu un pielūdza To Kungu, sacīdams:</div></div>
<div class="par"><div class="verse" verse="3"><div class="verse-label">3</div>"Ak, Kungs, piemini, ka es Tavā priekšā staigāju patiesībā un no visas sirds darīju, kas Tev patīk!" Un Hiskija sāka gauži raudāt.</div></div>
<div class="par"><div class="verse" verse="4"><div class="verse-label">4</div>Tad atklājās Tā Kunga vārds Jesajam:</div></div>
<div class="par"><div class="verse" verse="5"><div class="verse-label">5</div>"Ej un saki Hiskijam: tā saka Tas Kungs, tava tēva Dāvida Dievs: Es dzirdēju tavu lūgšanu un redzēju tavas asaras. Es pielikšu tavam mūžam vēl piecpadsmit gadus.</div></div>
<div class="par"><div class="verse" verse="6"><div class="verse-label">6</div>Un Es izglābšu tevi un šo pilsētu no Asīrijas ķēniņa rokas un pasargāšu šo pilsētu.</div></div>
<div class="par"><div class="verse" verse="7"><div class="verse-label">7</div>Un tas tev lai ir no Tā Kunga par zīmi, ka Tas Kungs izpildīs Savu apsolījumu:</div></div>
<div class="par"><div class="verse" verse="8"><div class="verse-label">8</div>redzi, Es ēnu pie Ahasa saules stundeņa pagriezīšu desmit pakāpes atpakaļ." Un saule atgriezās pie stundeņa pa desmit pakāpēm atpakaļ, ko tā jau bija notecējusi.</div></div>
<div class="par"><div class="verse" verse="9"><div class="verse-label">9</div>Šī ir Hiskijas, Jūdas ķēniņa, dziesma no tā laika, kad viņš bija slims un izveseļojās no savas slimības:</div></div>
<div class="par"><div class="verse" verse="10"><div class="verse-label">10</div>"Es sacīju: pašos spēka gados man jānokāpj elles vārtos, nolaupīti ir man vēl piederošie dzīves gadi.</div></div>
<div class="par"><div class="verse" verse="11"><div class="verse-label">11</div>Es sacīju: es neredzēšu vairs To Kungu dzīvo zemē, es neredzēšu nevienu dzīvu cilvēku apakšzemes valsts iedzīvotāju vidū.</div></div>
<div class="par"><div class="verse" verse="12"><div class="verse-label">12</div>Mans mājoklis ir noplēsts un aiziet no manis kā ganu telts. Es satinu savu dzīvību kā audējs savu audumu. Viņš mani nogriež kā izaustu audumu, kas satinies ap riestavu. Pirms diena izbeidzas naktī, Tu man dari galu.</div></div>
<div class="par"><div class="verse" verse="13"><div class="verse-label">13</div>Ja es nomierinu savu sirdi līdz rītam, Viņš salauž visus manus kaulus kā lauva; pirms diena pārvēršas vakarā un naktī, Tu man dari galu.</div></div>
<div class="par"><div class="verse" verse="14"><div class="verse-label">14</div>Es kliedzu kā bezdelīga, kā dzērve, es ūboju kā balodis; manas acis raudzījās ilgodamās uz augšu. Ak, Kungs, man ir bail! Palīdzi man!</div></div>
<div class="par"><div class="verse" verse="15"><div class="verse-label">15</div>Ko lai es saku? Ko Viņš man apsolījis, to Viņš piepildīja. Es staigāšu mierā visās savās mūža dienās pēc tādām savas dvēseles skumjām.</div></div>
<div class="par"><div class="verse" verse="16"><div class="verse-label">16</div>Ak, Kungs! No tā cilvēks dzīvo, un tas ir manas gara dzīves saturs. Tu mani atspirdzināsi un mani uzturēsi dzīvu!</div></div>
<div class="par"><div class="verse" verse="17"><div class="verse-label">17</div>Tiešām, rūgtās ciešanas man nākušas par svētību, Tu pasargāji manu dvēseli un turēji to tālu no iznīcības un nāves bedres, jo visiem maniem grēkiem Tu esi licis palikt Tev tālu aiz muguras.</div></div>
<div class="par"><div class="verse" verse="18"><div class="verse-label">18</div>Ne jau apakšzeme slavē Tevi, ne jau nāve teic Tavu slavu, un ne tie, kas apgūlušies kapa tumsā, cer uz Tavu patiesību.</div></div>
<div class="par"><div class="verse" verse="19"><div class="verse-label">19</div>Nē! Bet dzīvie, jā, dzīvie slavē Tevi tā kā es šodien: tēvs pasludina bērniem Tavu patiesību.</div></div>
<div class="par"><div class="verse" verse="20"><div class="verse-label">20</div>Tas Kungs ir bijis gatavs un žēlīgs man palīdzēt. Mēs skandināsim savas dziesmas Tā Kunga namā, kamēr vien dzīvosim."</div></div>
<div class="par"><div class="verse" verse="21"><div class="verse-label">21</div>Un Jesaja noteica, lai liek vīģu ziedi uz augoni, tad slimnieks kļūs vesels.</div></div>
<div class="par"><div class="verse" verse="22"><div class="verse-label">22</div>Tad Hiskija jautāja: "Kas man būs par zīmi, ka es atkal noiešu Tā Kunga namā?"</div></div>
    </body>
</html>
