
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Mani brāļi, lai mūsu godības Kunga Jēzus Kristus ticība jums nesaistās ar cilvēka vaiga uzlūkošanu.</div></div>
<div class="par"><div class="verse" verse="2"><div class="verse-label">2</div>Jo, ja jūsu sapulcē ienāktu vīrs ar zelta gredzenu, greznā tērpā, bet ienāktu arī nabags netīrā tērpā,</div></div>
<div class="par"><div class="verse" verse="3"><div class="verse-label">3</div>un jūs uzlūkotu to, kas valkā grezno tērpu, un sacītu: tu nosēdies labi ērti še, - bet nabagam sacītu: tu stāvi vai sēdies tur pie mana kāju pamesla, -</div></div>
<div class="par"><div class="verse" verse="4"><div class="verse-label">4</div>vai jūs nebūtu nākuši nesaskaņā paši ar sevi un nebūtu izrādījušies par ļaundomīgiem spriedējiem?</div></div>
<div class="par"><div class="verse" verse="5"><div class="verse-label">5</div>Klausaities, mani mīļotie brāļi, vai Dievs tos, kas pasaulei ir nabagi, nav izredzējis par bagātniekiem ticībā un tās valsts mantiniekiem, ko Viņš ir apsolījis tiem, kas Viņu mīl?</div></div>
<div class="par"><div class="verse" verse="6"><div class="verse-label">6</div>Bet jūs esat nabagu likuši negodā. Vai bagātie pār jums neuzkundzējas? Vai viņi jūs nerauj tiesās?</div></div>
<div class="par"><div class="verse" verse="7"><div class="verse-label">7</div>Vai ne viņi ir tie, kas zaimo labo Vārdu, kas saukts pār jums?</div></div>
<div class="par"><div class="verse" verse="8"><div class="verse-label">8</div>Ja vien jūs pildāt ķēnišķīgo likumu pēc rakstiem: tev būs savu tuvāku mīlēt kā sevi pašu, - tad jūs darāt labi.</div></div>
<div class="par"><div class="verse" verse="9"><div class="verse-label">9</div>Bet, ja jūs cilvēka vaigu uzlūkojat, jūs darāt grēku, un pēc bauslības jūs esat pārkāpēji.</div></div>
<div class="par"><div class="verse" verse="10"><div class="verse-label">10</div>Jo, kas visu bauslību pildītu, bet grēkotu pret vienu bausli, tas ir noziedzies pret visiem.</div></div>
<div class="par"><div class="verse" verse="11"><div class="verse-label">11</div>Jo, kas ir sacījis: tev nebūs laulību pārkāpt, - ir teicis arī: tev nebūs nokaut. Ja nu tu nepārkāp laulību, bet nokauj, tad tu esi kļuvis bauslības pārkāpējs.</div></div>
<div class="par"><div class="verse" verse="12"><div class="verse-label">12</div>Tā runājiet un tā dariet kā tādi, ko tiesās svabadības likums,</div></div>
<div class="par"><div class="verse" verse="13"><div class="verse-label">13</div>jo tiesa ir bez žēlastības tam, kas neparāda žēlastību. Žēlastība nebēdā par tiesu!</div></div>
<div class="par"><div class="verse" verse="14"><div class="verse-label">14</div>Ko tas palīdz, mani brāļi, ja kāds teic, tam esot ticība, bet tam nav darbu? Vai ticība viņu var izglābt?</div></div>
<div class="par"><div class="verse" verse="15"><div class="verse-label">15</div>Ja brālis vai māsa ir kaili un tiem trūkst dienišķas barības,</div></div>
<div class="par"><div class="verse" verse="16"><div class="verse-label">16</div>bet kāds no jums viņiem teiktu: ejiet ar mieru, sildieties un baudiet barību, - bet nedotu viņiem to, kas miesai vajadzīgs, ko tas palīdz?</div></div>
<div class="par"><div class="verse" verse="17"><div class="verse-label">17</div>Tāpat arī ticība, ja tai nav darbu, tā pati par sevi ir nedzīva.</div></div>
<div class="par"><div class="verse" verse="18"><div class="verse-label">18</div>Bet gan kāds teiks: tev ir ticība, un man ir darbi. - Parādi man savu ticību bez darbiem, un es tev parādīšu ticību no saviem darbiem.</div></div>
<div class="par"><div class="verse" verse="19"><div class="verse-label">19</div>Tu tici, ka ir viens Dievs, tu dari labi; arī ļaunie gari tic un dreb.</div></div>
<div class="par"><div class="verse" verse="20"><div class="verse-label">20</div>Bet vai tu gribi zināt, tukšais cilvēk, ka ticība bez darbiem ir nedzīva?</div></div>
<div class="par"><div class="verse" verse="21"><div class="verse-label">21</div>Ābrahāms, mūsu tēvs, vai ne no darbiem viņš tapa taisnots, ziedodams Īzāku, savu dēlu, uz altāra?</div></div>
<div class="par"><div class="verse" verse="22"><div class="verse-label">22</div>Tu redzi, ka ticība ir līdzi darbojusies viņa darbiem, un tā darbos ticība ir tapusi pilnīga,</div></div>
<div class="par"><div class="verse" verse="23"><div class="verse-label">23</div>un ir piepildīti raksti, kas saka: Ābrahāms ticēja Dievam, un tas viņam tika pielīdzināts par taisnību, - un viņš tika nosaukts Dieva draugs.</div></div>
<div class="par"><div class="verse" verse="24"><div class="verse-label">24</div>Redziet, ka no darbiem cilvēks top taisnots un ne no ticības vien.</div></div>
<div class="par"><div class="verse" verse="25"><div class="verse-label">25</div>Līdzīgi arī Rahāba, netikle, vai ne no darbiem viņa tika taisnota, sūtņus uzņemdama un pa citu ceļu izlaizdama?</div></div>
<div class="par"><div class="verse" verse="26"><div class="verse-label">26</div>Līdzīgi kā miesa bez gara ir nedzīva, tāpat arī nedzīva ir ticība bez darbiem.</div></div>
    </body>
</html>
