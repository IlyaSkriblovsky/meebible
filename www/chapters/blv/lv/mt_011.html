
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika, kad Jēzus pavēles Saviem divpadsmit mācekļiem bija pabeidzis, tad Viņš no turienes aizgāja mācīt un sludināt viņu pilsētās.</div></div>
<div class="par"><div class="verse" verse="2"><div class="verse-label">2</div>Un, kad Jānis cietumā par Kristus darbiem dzirdēja, viņš sūtīja divi no saviem mācekļiem</div></div>
<div class="par"><div class="verse" verse="3"><div class="verse-label">3</div>un lika Viņam sacīt: "Vai Tu esi Tas, kam jānāk, jeb vai mums citu gaidīt?"</div></div>
<div class="par"><div class="verse" verse="4"><div class="verse-label">4</div>Un Jēzus atbildēja un tiem sacīja: "Noeita un atsakait Jānim, ko jūs dzirdat un redzat:</div></div>
<div class="par"><div class="verse" verse="5"><div class="verse-label">5</div>akli redz, tizli iet, spitālīgi top šķīsti, kurli dzird, miroņi ceļas augšām un nabagiem tiek sludināta prieka vēsts.</div></div>
<div class="par"><div class="verse" verse="6"><div class="verse-label">6</div>Un svētīgs ir, kas pie Manis neapgrēcinājas."</div></div>
<div class="par"><div class="verse" verse="7"><div class="verse-label">7</div>Kad tie aizgāja, Jēzus iesāka runāt uz ļaudīm par Jāni: "Ko jūs esat izgājuši tuksnesī skatīt? Vai kādu niedri, ko vējš šurpu turpu šauba?</div></div>
<div class="par"><div class="verse" verse="8"><div class="verse-label">8</div>Jeb ko jūs esat izgājuši redzēt? Vai kādu cilvēku mīkstās drēbēs? Redzi, kas mīkstas drēbes valkā, tie ir ķēniņu namos.</div></div>
<div class="par"><div class="verse" verse="9"><div class="verse-label">9</div>Jeb ko jūs esat izgājuši redzēt? Vai kādu pravieti? Tiešām, Es jums saku, tas ir augstāks nekā pravietis.</div></div>
<div class="par"><div class="verse" verse="10"><div class="verse-label">10</div>Šis ir tas, par ko rakstīts: redzi, Es sūtu Savu eņģeli Tavā priekšā, kam būs Tev ceļu sataisīt. -</div></div>
<div class="par"><div class="verse" verse="11"><div class="verse-label">11</div>Patiesi Es jums saku: no sievām dzimušie neviens nav cēlies lielāks par Jāni Kristītāju; bet mazākais Debesu valstībā ir lielāks par viņu.</div></div>
<div class="par"><div class="verse" verse="12"><div class="verse-label">12</div>Bet no Jāņa Kristītāja laika līdz mūsu dienām Debesu valstībā laužas iekšā un tīkotāji ar varu cenšas to sagrābt.</div></div>
<div class="par"><div class="verse" verse="13"><div class="verse-label">13</div>Jo visi pravieši un bauslība pravietojuši līdz Jānim.</div></div>
<div class="par"><div class="verse" verse="14"><div class="verse-label">14</div>Un, kad jūs gribat saprast, viņš ir Ēlija, kam bija jānāk.</div></div>
<div class="par"><div class="verse" verse="15"><div class="verse-label">15</div>Kam ausis ir, tas lai dzird.</div></div>
<div class="par"><div class="verse" verse="16"><div class="verse-label">16</div>Bet kam Es šo cilti līdzināšu? Tā ir līdzīga bērniem, kas sēd tirgus laukumā un uzsauc saviem biedriem,</div></div>
<div class="par"><div class="verse" verse="17"><div class="verse-label">17</div>sacīdami: mēs jums stabulējām, un jūs nedejojāt; mēs jums sēru dziesmas dziedājām, un jūs neraudājāt.</div></div>
<div class="par"><div class="verse" verse="18"><div class="verse-label">18</div>Jo Jānis atnāca, viņš ne ēda, ne dzēra; un tie saka: viņam ir ļauns gars.</div></div>
<div class="par"><div class="verse" verse="19"><div class="verse-label">19</div>Cilvēka Dēls atnāca, Viņš ēd un dzer; un tie saka: redzi, kāds negausis un vīna dzērājs, muitnieku un grēcinieku draugs, - un gudrība attaisnojas ar saviem darbiem."</div></div>
<div class="par"><div class="verse" verse="20"><div class="verse-label">20</div>Tad Viņš iesāka norāt tās pilsētas, kur Viņa brīnumi visvairāk bija notikuši, ka tās no grēkiem neatgriezās.</div></div>
<div class="par"><div class="verse" verse="21"><div class="verse-label">21</div>"Vai tev, Horacina! Vai tev, Betsaida! Jo, kad Tirā vai Sidonā būtu tādi brīnumi notikuši, kas pie jums notika, tad tie jau sen būtu grēkus nožēlojuši maisos un pelnos.</div></div>
<div class="par"><div class="verse" verse="22"><div class="verse-label">22</div>Bet Es jums saku: Tirai un Sidonai vieglāk būs soda dienā nekā jums.</div></div>
<div class="par"><div class="verse" verse="23"><div class="verse-label">23</div>Un tu, Kapernauma, vai tu nebiji līdz debesīm paaugstināta? Tu līdz ellei tiksi nogāzta; jo, ja Sodomā tādi brīnumi būtu notikuši, kas notika tevī, tad tā stāvētu vēl šodien.</div></div>
<div class="par"><div class="verse" verse="24"><div class="verse-label">24</div>Bet Es jums saku: Sodomas zemei būs vieglāk tiesas dienā nekā tev."</div></div>
<div class="par"><div class="verse" verse="25"><div class="verse-label">25</div>Tanī pašā laikā Jēzus iesāka runāt un sacīja: "Es Tev pateicos, Tēvs, debesu un zemes Kungs, ka Tu šīs lietas esi apslēpis gudriem un prātniekiem, un tās esi zināmas darījis bērniem.</div></div>
<div class="par"><div class="verse" verse="26"><div class="verse-label">26</div>Patiesi, Tēvs, jo tā Tavs labais prāts ir noticis Tavā priekšā.</div></div>
<div class="par"><div class="verse" verse="27"><div class="verse-label">27</div>Visas lietas Man ir Mana Tēva nodotas, un neviens nepazīst Dēlu kā vien Tēvs, un neviens nepazīst Tēvu kā vien Dēls un kam Dēls to grib darīt zināmu.</div></div>
<div class="par"><div class="verse" verse="28"><div class="verse-label">28</div>Nāciet šurp pie Manis visi, kas esat bēdīgi un grūtsirdīgi, Es jūs gribu atvieglināt.</div></div>
<div class="par"><div class="verse" verse="29"><div class="verse-label">29</div>Ņemiet uz sevi Manu jūgu, mācaities no Manis, jo Es esmu lēnprātīgs un no sirds pazemīgs; tad jūs atradīsit atvieglojumu savām dvēselēm.</div></div>
<div class="par"><div class="verse" verse="30"><div class="verse-label">30</div>Jo Mans jūgs ir patīkams un Mana nasta viegla."</div></div>
    </body>
</html>
