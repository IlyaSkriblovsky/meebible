
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Man tika dota niedre, līdzīga mērkokam, un man sacīja: celies un mērī Dieva templi, altāri un dievlūdzējus, kas ir iekšā.</div></div>
<div class="par"><div class="verse" verse="2"><div class="verse-label">2</div>Bet atstāj Dieva tempļa ārējo pagalmu ārpusē un nemērī to, jo tas ir dots pagāniem, un tie mīdīs svēto pilsētu četrdesmit divi mēnešus.</div></div>
<div class="par"><div class="verse" verse="3"><div class="verse-label">3</div>Un Es likšu Saviem diviem lieciniekiem, ka tie maisos tērpti pravietos tūkstoš divi simti sešdesmit dienas.</div></div>
<div class="par"><div class="verse" verse="4"><div class="verse-label">4</div>Šie ir tie divi eļļas koki un tie divi lukturi, kas stāv zemes kunga priekšā.</div></div>
<div class="par"><div class="verse" verse="5"><div class="verse-label">5</div>Un, ja kāds gribētu tos aizskart, tad uguns izies no viņu mutes un aprīs viņu ienaidniekus: ja kāds tos gribētu aizskart, tam tā būs jāiet bojā.</div></div>
<div class="par"><div class="verse" verse="6"><div class="verse-label">6</div>Tiem ir vara aizslēgt debesis, ka lietus nelītu pa visu viņu pravietošanas laiku; tiem ir vara pār ūdeņiem tos pārvērst par asinīm un šaust zemi ar visādām mocībām, kad vien tie gribēs.</div></div>
<div class="par"><div class="verse" verse="7"><div class="verse-label">7</div>Kad tie būs beiguši savu liecību, tad zvērs, kas izkāpj no bezdibeņa, karos ar tiem, tos uzvarēs un tos nokaus.</div></div>
<div class="par"><div class="verse" verse="8"><div class="verse-label">8</div>Un viņu miesas gulēs uz ielas lielajā pilsētā, ko garīgi sauc par Sodomu un Ēģipti, kur arī viņu Kungs ir krustā sists.</div></div>
<div class="par"><div class="verse" verse="9"><div class="verse-label">9</div>Un dažādu tautu un cilšu, valodu un tautību ļaudis redzēs viņu miesas trīsarpus dienas un neļaus viņu miesas likt kapā.</div></div>
<div class="par"><div class="verse" verse="10"><div class="verse-label">10</div>Zemes iedzīvotāji priecāsies par tiem un būs līksmi, tie sūtīs dāvanas cits citam, jo šie divi pravieši mocīja visas zemes iedzīvotājus.</div></div>
<div class="par"><div class="verse" verse="11"><div class="verse-label">11</div>Un pēc trīsarpus dienām dzīvības gars no Dieva iegāja viņos, un viņi cēlās kājās, un lielas bailes uznāca visiem, kas tos redzēja.</div></div>
<div class="par"><div class="verse" verse="12"><div class="verse-label">12</div>Un viņi dzirdēja stipru balsi no debesīm tiem saucam: uzkāpiet šeit augšā. - Un viņi mākonī uzkāpa debesīs; viņu ienaidnieki noskatījās viņos.</div></div>
<div class="par"><div class="verse" verse="13"><div class="verse-label">13</div>Tanī pašā stundā notika liela zemestrīce, pilsētas desmitā daļa sagruva, un šinī zemestrīcē gāja bojā septiņi tūkstoši cilvēku, un pārējos pārņēma bailes, un tie deva godu Dievam debesīs.</div></div>
<div class="par"><div class="verse" verse="14"><div class="verse-label">14</div>Otrs "vai" ir pagājis; redzi, trešais "vai" drīz nāks.</div></div>
<div class="par"><div class="verse" verse="15"><div class="verse-label">15</div>Un septītais eņģelis bazūnēja, un stipras balsis atskanēja debesīs, kas sauca: "Pasaules valstība ir nākusi rokā mūsu Kungam un Viņa Svaidītajam, un Viņš būs valdnieks mūžīgi mūžam."</div></div>
<div class="par"><div class="verse" verse="16"><div class="verse-label">16</div>Un tie divdesmit četri vecaji, kas sēd Dieva priekšā uz saviem troņiem, krita uz sava vaiga un pielūdza Dievu, sacīdami:</div></div>
<div class="par"><div class="verse" verse="17"><div class="verse-label">17</div>"Mēs Tev pateicamies, Kungs Dievs, Visuvaldītāj, kas esi un kas biji, ka Tu esi ņēmis Savu lielo spēku un valdi.</div></div>
<div class="par"><div class="verse" verse="18"><div class="verse-label">18</div>Tautas iedegās dusmās; tad nāca Tava dusmība un tā stunda, kur tiesās mirušos un kur algu saņems Tavi kalpi pravieši un svētie un visi, kas Tavu Vārdu bīstas, mazie un lielie, un samaitāšanu tie, kas zemi samaitā."</div></div>
<div class="par"><div class="verse" verse="19"><div class="verse-label">19</div>Tad atvērās Dieva templis debesīs, un Templī bija redzams Viņa derības šķirsts; un nāca zibeņi un balsis, pērkona grāvieni, zemestrīce un liela krusa.</div></div>
    </body>
</html>
