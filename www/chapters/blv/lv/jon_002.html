
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Tas Kungs sūtīja lielu zivi aprīt Jonu. Un Jona sabija zivs vēderā trīs dienas un trīs naktis.</div></div>
<div class="par"><div class="verse" verse="2"><div class="verse-label">2</div>Un Jona no zivs vēdera raidīja pie Tā Kunga, sava Dieva, lūgšanu pēc palīdzības</div></div>
<div class="par"><div class="verse" verse="3"><div class="verse-label">3</div>un sacīja: "Es piesaucu To Kungu savās bēdās, un Viņš atbildēja man; es kliedzu no pazemes dziļumiem, un Tu sadzirdēji manu saucienu.</div></div>
<div class="par"><div class="verse" verse="4"><div class="verse-label">4</div>Tu iemeti mani dzelmē pašā jūras vidū, kur mani no visām pusēm apņēma straumes; visas Tevis sūtītās bangas un viļņu kalni vēlās man pāri,</div></div>
<div class="par"><div class="verse" verse="5"><div class="verse-label">5</div>tā ka man šķita - es esmu atstumts no Tavu acu skata un man nekad vairs neredzēt Tavu svēto namu!</div></div>
<div class="par"><div class="verse" verse="6"><div class="verse-label">6</div>Līdz pašiem manas dzīvības dziļumiem mani bija apklājuši ūdeņi, visapkārt mani bija ietvēruši dziļumi; niedres bija apvijušās ap manu galvu.</div></div>
<div class="par"><div class="verse" verse="7"><div class="verse-label">7</div>Es biju nolaidies līdz dziļākajiem kalnu pamatiem, zemes aizsprosti, šķiet, bija aizdarījušies aiz manis uz mūžu, bet Tu tomēr esi licis manai dzīvībai pacelties augšup no šīs tumšās bedres un izglābis to no pazušanas, ak, Kungs, mans Dievs!</div></div>
<div class="par"><div class="verse" verse="8"><div class="verse-label">8</div>Un, kad mana dvēsele bija pagurusi baiļu mazdūšībā, es atcerējos Tevi, ak, Kungs, un mana lūgšana nonāca pie Tevis Tavā svētajā namā.</div></div>
<div class="par"><div class="verse" verse="9"><div class="verse-label">9</div>Tie, kas turas pie nīcīgām viltus dievībām, zaudē savu žēlastības tiesu.</div></div>
<div class="par"><div class="verse" verse="10"><div class="verse-label">10</div>Bet ar pateicības prieku es nesīšu Tev savus upurus, savus solījuma upurus es Tev pienesīšu. Glābšana ir pie Tā Kunga!"</div></div>
<div class="par"><div class="verse" verse="11"><div class="verse-label">11</div>Un Tas Kungs pavēlēja zivij, un viņa izspļāva Jonu malā.</div></div>
    </body>
</html>
