
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Celies, celies un apjoz savu spēku, Ciāna! Tērpies savās svētku drēbēs, Jeruzāleme, svētā pilsēta! Jo turpmāk tevī vairs nespers kāju neviens, kas neapgraizīts un nešķīsts!</div></div>
<div class="par"><div class="verse" verse="2"><div class="verse-label">2</div>Nokrati pīšļus! Celies augšā, tu Jeruzālemes gūstekņu bars! Atraisies no savām kakla važām, tu, sagūstītā Ciānas meita!</div></div>
<div class="par"><div class="verse" verse="3"><div class="verse-label">3</div>Tiešām, tā saka Tas Kungs: "Bez atlīdzības jūs esat pārdoti, tādēļ bez naudas jūs arī atpirks!"</div></div>
<div class="par"><div class="verse" verse="4"><div class="verse-label">4</div>Un vēl saka Dievs Tas Kungs tā: "Iesākumā Mana tauta devās uz Ēģipti, lai tur dzīvotu svešumā; pēc tam asīrieši to bez iemesla apspieda.</div></div>
<div class="par"><div class="verse" verse="5"><div class="verse-label">5</div>Un kā nu Man šeit tagad?" saka Tas Kungs. "Mana tauta ir bez atlīdzības aizvesta projām, tās apspiedēji gavilē, un Mans Vārds tiek nemitīgi diendienā pelts un paļāts!" saka Tas Kungs.</div></div>
<div class="par"><div class="verse" verse="6"><div class="verse-label">6</div>"Tādēļ Manai tautai jāmācās pazīt Manu Vārdu, un tāpēc tanī dienā tai būs jāatzīst, ka Es esmu tas, kas saka: šeit Es esmu!"</div></div>
<div class="par"><div class="verse" verse="7"><div class="verse-label">7</div>Cik mīlīgi ir kalnos prieka vēstneša soļi, kas vēstī mieru, atnes labas ziņas un sludina pestīšanu, kas saka Ciānai: tavs Dievs ir ķēniņš!</div></div>
<div class="par"><div class="verse" verse="8"><div class="verse-label">8</div>Klau! Jau atskan skaļš tavu sargu sauciens, viņi gavilē visi vienā balsī, jo tie redz paši savām acīm, ka Tas Kungs atgriežas Ciānā.</div></div>
<div class="par"><div class="verse" verse="9"><div class="verse-label">9</div>Gavilējiet skaļi priekā, jūs visi Jeruzālemes sagrautie mūri! Jo Tas Kungs ir apžēlojies par Savu tautu un to iepriecinājis, Viņš ir atsvabinājis Jeruzālemi!</div></div>
<div class="par"><div class="verse" verse="10"><div class="verse-label">10</div>Tas Kungs ir atsedzis Savu svēto elkoni visu tautu acu priekšā, visi zemes gali redzēs mūsu Dieva palīdzību.</div></div>
<div class="par"><div class="verse" verse="11"><div class="verse-label">11</div>Izeita, izeita no turienes ārā, neaizskariet nekā nešķīsta! Izeita no viņu - babiloniešu - vidus, šķīstaities, kas jūs nesat Tā Kunga svētuma piederumus!</div></div>
<div class="par"><div class="verse" verse="12"><div class="verse-label">12</div>Nedodieties prom baiļu pilnā steigā un nevirzieties uz priekšu, arī strauji bēgot, jo Tas Kungs ies jums pa priekšu, un Israēla Dievs kā sargs arī noslēgs jūsu gājienu.</div></div>
<div class="par"><div class="verse" verse="13"><div class="verse-label">13</div>Redzi, Mans kalps rīkosies gudri, viņš tiks paaugstināts un augsti godāts.</div></div>
<div class="par"><div class="verse" verse="14"><div class="verse-label">14</div>Kā daudzi par tevi ir iztrūkušies,- jo viņa vaigs bija tik pārvērsts, ka tas nelīdzinājās cilvēkam, un viņa izskats un stāvs nepavisam līdzīgs cilvēku bērniem,-</div></div>
<div class="par"><div class="verse" verse="15"><div class="verse-label">15</div>tāpat viņš radīs izbrīnu daudzās tautās, un ķēniņi apklusīs savās runās par viņu, jo, kas tiem nekad nebija stāstīts, to tie tagad redz, un, ko tie nekad nebija dzirdējuši, tas tiem tagad kļūst skaidri saprotams.</div></div>
    </body>
</html>
