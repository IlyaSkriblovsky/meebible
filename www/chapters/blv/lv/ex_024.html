
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs sacīja uz Mozu: "Uzkāp pie Tā Kunga, tu un Ārons, Nadabs un Abijs, un septiņdesmit no Israēla vecajiem, un pielūdziet iztālēm.</div></div>
<div class="par"><div class="verse" verse="2"><div class="verse-label">2</div>Un Mozus lai viens pats nāk pie Tā Kunga, bet viņi lai nenāk tuvu klāt; un arī tauta lai nekāpj augšā līdz ar viņu."</div></div>
<div class="par"><div class="verse" verse="3"><div class="verse-label">3</div>Tad Mozus nogāja un izstāstīja tautai visus Tā Kunga vārdus un visus noteikumus; un visa tauta vienā balsī atbildēja un sacīja: "Visus šos vārdus, ko Tas Kungs ir runājis, mēs izpildīsim."</div></div>
<div class="par"><div class="verse" verse="4"><div class="verse-label">4</div>Un Mozus uzrakstīja visus Tā Kunga vārdus, un viņš cēlās agri no rīta un uzcēla altāri kalna pakājē līdz ar divpadsmit piemiņas akmeņiem pēc divpadsmit Israēla cilšu skaita.</div></div>
<div class="par"><div class="verse" verse="5"><div class="verse-label">5</div>Un viņš sūtīja no Israēla bērnu vidus jaunekļus, kas upurēja dedzināmos upurus un kaujamos upurus kā pateicības upuri Tam Kungam.</div></div>
<div class="par"><div class="verse" verse="6"><div class="verse-label">6</div>Un Mozus paņēma pusi no asinīm un tās ielēja upura bļodā, bet ar otru pusi viņš apslacināja altāri.</div></div>
<div class="par"><div class="verse" verse="7"><div class="verse-label">7</div>Tad viņš ņēma derības grāmatu un to lasīja skaļā balsī tautai priekšā, un tie teica: "Visu, ko Tas Kungs ir runājis, mēs darīsim un pildīsim."</div></div>
<div class="par"><div class="verse" verse="8"><div class="verse-label">8</div>Un Mozus ņēma asinis un slacīja pār tautu un sacīja: "Redzi, šīs ir derības asinis, ko Tas Kungs ar jums ir slēdzis, saskaņā ar visiem šiem vārdiem."</div></div>
<div class="par"><div class="verse" verse="9"><div class="verse-label">9</div>Un Mozus uzkāpa kalnā un Ārons, Nadabs un Abijs un septiņdesmit no Israēla vecajiem.</div></div>
<div class="par"><div class="verse" verse="10"><div class="verse-label">10</div>Un viņi redzēja Israēla Dievu. Zem Viņa kājām bija kā safīra pamats, tik skaidrs kā pašas debesis.</div></div>
<div class="par"><div class="verse" verse="11"><div class="verse-label">11</div>Bet Viņš neizstiepa Savu roku pret Israēla bērnu izredzētajiem. Tie redzēja Dievu, ēda un dzēra.</div></div>
<div class="par"><div class="verse" verse="12"><div class="verse-label">12</div>Tad Tas Kungs sacīja uz Mozu: "Nāc pie Manis augšā kalnā un paliec tur, Es tev došu akmens plāksnes ar likumiem un baušļiem, ko Es esmu rakstījis, lai viņi tajos tiktu mācīti."</div></div>
<div class="par"><div class="verse" verse="13"><div class="verse-label">13</div>Tad Mozus cēlās un Jozua, viņa kalps, līdz ar viņu; un Mozus uzkāpa Dieva kalnā.</div></div>
<div class="par"><div class="verse" verse="14"><div class="verse-label">14</div>Bet vecajiem viņš sacīja: "Gaidiet mūs te, iekāms mēs atgriezīsimies pie jums; un redzi, arī Ārons un Hūrs paliks pie jums - kam ir kāda lieta, lai griežas pie viņiem."</div></div>
<div class="par"><div class="verse" verse="15"><div class="verse-label">15</div>Un Mozus uzkāpa kalnā; un kalnu apsedza mākonis.</div></div>
<div class="par"><div class="verse" verse="16"><div class="verse-label">16</div>Un Tā Kunga godība nolaidās uz Sinaja kalnu, un mākonis to apsedza sešas dienas; un septītajā dienā Viņš uzrunāja Mozu no mākoņu vidus.</div></div>
<div class="par"><div class="verse" verse="17"><div class="verse-label">17</div>Un Tā Kunga godība parādījās Israēla bērniem kā rijēja uguns kalna galā.</div></div>
<div class="par"><div class="verse" verse="18"><div class="verse-label">18</div>Un Mozus iegāja mākoņa vidū un uzkāpa kalnā, un palika kalnā četrdesmit dienas un četrdesmit naktis.</div></div>
    </body>
</html>
