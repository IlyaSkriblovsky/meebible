
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Uzklausait mani, jūras salas, un ņemiet vērā, tālās tautas! Tas Kungs aicināja mani jau no mātes miesām, jau no manas mātes klēpja Viņš domāja un atcerējās par manu vārdu.</div></div>
<div class="par"><div class="verse" verse="2"><div class="verse-label">2</div>Un Viņš man piešķīra muti kā asu zobenu un mani paglabāja Savas rokas ēnā. Viņš izveidoja mani par spožu bultu, paglabāja mani Savā bultu somā</div></div>
<div class="par"><div class="verse" verse="3"><div class="verse-label">3</div>un teica: "Tu esi Mans kalps, Israēl, kurā Es gribu parādīt Savu godību un gribu daudzināts būt."</div></div>
<div class="par"><div class="verse" verse="4"><div class="verse-label">4</div>Es savukārt nodomāju: es velti esmu pūlējies, es lieki un ne par ko esmu šķiedis savu spēku; tomēr mana taisnība ir pie Tā Kunga un mana alga mana Dieva rokā.</div></div>
<div class="par"><div class="verse" verse="5"><div class="verse-label">5</div>Tad Tas Kungs teica - Viņš, kas mani no mātes miesām izredzējis par Savu kalpu, lai es atgrieztu pie Viņa Jēkabu un pulcinātu ap Viņu Israēlu, - es tiešām esmu pagodināts Tā Kunga acīs, un mans Dievs ir mans stiprums, -</div></div>
<div class="par"><div class="verse" verse="6"><div class="verse-label">6</div>un tad Viņš teica: "Tas ir par maz, ka tu esi Mans kalps, lai atjaunotu Jēkaba ciltis un atvestu atpakaļ izglābtos Israēla bērnus. Nē! Es padaru tevi arī par gaismu citām tautām, ka tu būtu Manas pestīšanas nesējs līdz pasaules galam."</div></div>
<div class="par"><div class="verse" verse="7"><div class="verse-label">7</div>Tā saka Tas Kungs, Israēla Pestītājs, viņa Svētais, nicinātai dvēselei, novārtā liktai tautai un apspiedēju kalpam: "Ķēniņi to redzēs un piecelsies, un lielkungi zemosies Tā Kunga dēļ, jo Viņš ir uzticīgs, Israēla Svētā dēļ, kas tevi izredzējis."</div></div>
<div class="par"><div class="verse" verse="8"><div class="verse-label">8</div>Un vēl saka Tas Kungs: "Es tevi paklausīju žēlastības laikā un tev palīdzēju pestīšanas dienā; Es tevi pasargāšu un celšu tevi tautai par derību, lai atjaunotu kārtību zemē, lai ikviens saņemtu savu izpostīto mantas tiesu</div></div>
<div class="par"><div class="verse" verse="9"><div class="verse-label">9</div>un lai sacītu cietumniekiem: nāciet laukā!  - bet tiem, kas sēd tumsā: nāciet gaismā!  - Tie atradīs ganības jau ceļmalā un visās augstās tukšās vietās.</div></div>
<div class="par"><div class="verse" verse="10"><div class="verse-label">10</div>Tie neizsalks un neizslāps, tos nespiedīs ne karstums, ne saules svelme, jo viņu apžēlotājs tos vadīs, tos vedīs pie ūdens avotiem un atspirdzinās.</div></div>
<div class="par"><div class="verse" verse="11"><div class="verse-label">11</div>Visi Mani kalni kļūs par ceļiem, un visi Mani ceļi būs līdzeni.</div></div>
<div class="par"><div class="verse" verse="12"><div class="verse-label">12</div>Redzi, vieni nāks no tālienes, otri no ziemeļiem un vakariem un vēl citi no jūras un Sinimas zemes."</div></div>
<div class="par"><div class="verse" verse="13"><div class="verse-label">13</div>Gavilējiet, debesis, priecājies, zeme, un līksmojiet, jūs kalni! Jo Tas Kungs ir iepriecinājis Savu tautu un apžēlojies par nelaimīgajiem.</div></div>
<div class="par"><div class="verse" verse="14"><div class="verse-label">14</div>Bet Ciāna žēlojas: Tas Kungs mani ir atstājis, Tas Kungs mani ir aizmirsis!</div></div>
<div class="par"><div class="verse" verse="15"><div class="verse-label">15</div>Vai var māte aizmirst savu zīdaini un neapžēloties par savu miesīgu bērnu? Un, ja pat māte to aizmirstu, Es tevi neaizmirsīšu.</div></div>
<div class="par"><div class="verse" verse="16"><div class="verse-label">16</div>Redzi, abu Savu roku plaukstās Es tevi esmu iezīmējis; tavi mūri ir vienmēr Manā priekšā.</div></div>
<div class="par"><div class="verse" verse="17"><div class="verse-label">17</div>Tavi namdari jau steidzas šurp, bet tavi postītāji un iznīcinātāji dodas projām no tevis.</div></div>
<div class="par"><div class="verse" verse="18"><div class="verse-label">18</div>Pacel savas acis un raugies visapkārt! Viņi visi jau sapulcējušies un nāk pie tevis! "Tik tiešām, ka Es dzīvoju," saka Tas Kungs, "kā dārgas rotas tu apliksi viņus ap sevi un apjozīsies ar viņiem kā līgava ar jostu.</div></div>
<div class="par"><div class="verse" verse="19"><div class="verse-label">19</div>Jo tavas drupu vietas, tavi tuksneši un tava izpostītā zeme būs turpmāk taviem iedzīvotājiem par šauru. Tavi postītāji tad jau būs projām.</div></div>
<div class="par"><div class="verse" verse="20"><div class="verse-label">20</div>Tu dzirdēsi vēl ar pašas ausīm savus tev no tavas vientulības laikiem pāri palikušos bērnus katru par sevi sakām: šeit man par šauru, gādā man vietu, ka es varu dzīvot!</div></div>
<div class="par"><div class="verse" verse="21"><div class="verse-label">21</div>Tad tu pati savā sirdī sev jautāsi: kas man tos dzemdēja, jo es biju bez bērniem, neauglīga, dzīvoju trimdā, atstāta? Kas man tos uzaudzināja? Es taču biju viena palikusi; kur tad šie radušies?"</div></div>
<div class="par"><div class="verse" verse="22"><div class="verse-label">22</div>Tā saka Dievs Tas Kungs: "Redzi, Es pacelšu Savu roku pār ciltīm un uzvilkšu Savu karogu pār tautām! Tad tie atnesīs tavus dēlus uz rokām un tavas meitas uz pleciem.</div></div>
<div class="par"><div class="verse" verse="23"><div class="verse-label">23</div>Un ķēniņi būs tavu bērnu kopēji un viņu ķēnišķīgās laulātās draudzenes tavu bērnu zīdītājas; tavā priekšā tie metīsies uz sava vaiga pie zemes un laizīs tavu kāju pīšļus. Tad tu atzīsi, ka Es, Tas Kungs, esmu tas, kurā nevilsies tie, kas paļaujas uz Mani."</div></div>
<div class="par"><div class="verse" verse="24"><div class="verse-label">24</div>Vai var atņemt laupījumu stiprajam, jeb vai no viņa var aizbēgt tā gūstekņi?</div></div>
<div class="par"><div class="verse" verse="25"><div class="verse-label">25</div>"Tomēr," tā saka Tas Kungs, "arī paša stiprākā gūstekņus viņam var atņemt, un savu laupījumu viņš var atkal zaudēt: Es pats cīnīšos ar taviem pretiniekiem, un Es pats izglābšu tavus bērnus.</div></div>
<div class="par"><div class="verse" verse="26"><div class="verse-label">26</div>Es likšu taviem naidniekiem ēst savu paša miesu un apreibināties pašiem ar savām asinīm. Un visa miesa redzēs, ka Es esmu Tas Kungs, Es esmu tavs Glābējs un Pestītājs, Jēkaba Varenais."</div></div>
    </body>
</html>
