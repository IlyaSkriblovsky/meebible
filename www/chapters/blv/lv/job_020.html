
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad naamatietis Cofars atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Taisni tāpēc manas domas mani mudina atbildēt, un taisni tādēļ esmu es iekšēji dziļi satraukts.</div></div>
<div class="par"><div class="verse" verse="3"><div class="verse-label">3</div>Es dzirdu apvainojuma pilnu pamācību, bet savā gudrībā mans gars zinās atbildēt.</div></div>
<div class="par"><div class="verse" verse="4"><div class="verse-label">4</div>Vai tad tu nezini to patiesību kopš senseniem laikiem; tiem laikiem, kopš cilvēks mīt zemes virsū,</div></div>
<div class="par"><div class="verse" verse="5"><div class="verse-label">5</div>ka tikai īsu laiku ilgst bezdievīgo gaviles un tikai mazu mirkli pastāv negodīgo ļaužu prieki?</div></div>
<div class="par"><div class="verse" verse="6"><div class="verse-label">6</div>Kaut arī līdz pašām debesīm sniegtos viņu iedomība un kaut vai ar savu galvu viņi pieskartos mākoņiem, tad tomēr</div></div>
<div class="par"><div class="verse" verse="7"><div class="verse-label">7</div>līdzīgi viņa paša mēsliem tāds ies bojā, un tie, kas viņu bija redzējuši, prasīs: kur viņš palicis?</div></div>
<div class="par"><div class="verse" verse="8"><div class="verse-label">8</div>Viņš izgaist līdzīgi sapnim, un vairs to nevar atrast; kā nakts parādība tas tiek aizbaidīts:</div></div>
<div class="par"><div class="verse" verse="9"><div class="verse-label">9</div>tā acs, kas viņu tikko bija skatījusi, viņu turpmāk vairs nekad neredzēs, un viņa paša dzīves vieta viņu vairs neskatīs.</div></div>
<div class="par"><div class="verse" verse="10"><div class="verse-label">10</div>Viņa paša dēliem ar nolūgšanos jādod gandarījums tiem, kas viņa dēļ bija nabagi kļuvuši, un viņa īpašums atkal jāatdod.</div></div>
<div class="par"><div class="verse" verse="11"><div class="verse-label">11</div>Lai gan vēl tā kauli pildīti ar jaunības spēku, tiem tomēr ar viņu pašu ir jānogulstas pīšļos.</div></div>
<div class="par"><div class="verse" verse="12"><div class="verse-label">12</div>Un kaut arī vēl ļaunums viņa mutei liekas garšojam saldi, tā ka tas to ilgāk mēdz slēpt zem savas mēles,</div></div>
<div class="par"><div class="verse" verse="13"><div class="verse-label">13</div>to taupīdams glabā un nevēlas šķirties no tā, bet joprojām cenšas to paglabāt piespiestu pie aukslējām,</div></div>
<div class="par"><div class="verse" verse="14"><div class="verse-label">14</div>tad viņa ēstais maizes rieciens tomēr viņa iekšās pārveidosies, kļūdams viņā par rūgtu čūskas indi.</div></div>
<div class="par"><div class="verse" verse="15"><div class="verse-label">15</div>Tas gan rij mantību, bet tā tam atkal jāspļauj ārā, pats Dievs to dzen ārā no viņa vēdera.</div></div>
<div class="par"><div class="verse" verse="16"><div class="verse-label">16</div>Čūskas indi viņš zīdīs, odzes dzelonis viņu nokaus.</div></div>
<div class="par"><div class="verse" verse="17"><div class="verse-label">17</div>Viņš nenoraudzīsies vairs sev par prieku plūstošos strautos, viņu neiepriecinās vairs bagātie piena un medus plūdi.</div></div>
<div class="par"><div class="verse" verse="18"><div class="verse-label">18</div>Viņam tā pūliņu panākumi ir jāatdod, tam tos baudīt nav lemts, viņš nepriecāsies par iegūtām mantām, lai cik daudz to būtu,</div></div>
<div class="par"><div class="verse" verse="19"><div class="verse-label">19</div>jo viņš nomācis nabagos un atstājis viņus bez palīdzības, tas pievācis sev namus, bet nepaguva tos mājīgi ierīkot.</div></div>
<div class="par"><div class="verse" verse="20"><div class="verse-label">20</div>Viņš pats nepazina nekādu ierobežojumu savā rijībā, tādēļ tas arī neko no saviem dārgumiem nepaņems līdzi.</div></div>
<div class="par"><div class="verse" verse="21"><div class="verse-label">21</div>Nekas nepagāja secen viņa ēstgribai, tāpēc arī viņa labklājībai nav pastāvības.</div></div>
<div class="par"><div class="verse" verse="22"><div class="verse-label">22</div>Savas bagātības pārpilnībā viņš tomēr jūtas nomākts: viss nelaimes smagums tomēr gulstas uz viņu.</div></div>
<div class="par"><div class="verse" verse="23"><div class="verse-label">23</div>Un lai tas gūtu sev apmierinājumu, tad Dievs liek uzliesmot Savai dusmu kvēlei pret viņu un liek šai kvēlei kā Savai barībai plūst pār viņu.</div></div>
<div class="par"><div class="verse" verse="24"><div class="verse-label">24</div>Un, ja tas izbēgtu no dzelzs bruņām, tad tomēr vara bulta caururbs viņa sirdi.</div></div>
<div class="par"><div class="verse" verse="25"><div class="verse-label">25</div>Un, ja tas to izvelk, no viņa muguras laukā iznāk duncis, no viņa žults uzšļakst asins strūkla, nāves izbailes sabrūk pār viņu.</div></div>
<div class="par"><div class="verse" verse="26"><div class="verse-label">26</div>Visādas nelaimes apdraud viņa krājumus: uguns, kas ne cilvēku kurta, aprīs tos un iznīcinās pārpalikumu viņa teltī.</div></div>
<div class="par"><div class="verse" verse="27"><div class="verse-label">27</div>Debesis atsedz viņa grēku pārkāpumu, un arī zeme pastāvīgi saceļas pret viņu.</div></div>
<div class="par"><div class="verse" verse="28"><div class="verse-label">28</div>Viņa nama krājumi aizies projām, Dieva dusmības dienā tie viņam izšķīdīs.</div></div>
<div class="par"><div class="verse" verse="29"><div class="verse-label">29</div>Šī ir bezdievīgam cilvēkam Dieva piešķirtā daļa un Visuvarenā viņam nolemtais mantojums."</div></div>
    </body>
</html>
