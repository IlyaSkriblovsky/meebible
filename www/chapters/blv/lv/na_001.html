
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Spriedums par Ninivi. Nahuma no Elkošas parādību grāmata.</div></div>
<div class="par"><div class="verse" verse="2"><div class="verse-label">2</div>Bargs un atriebīgs Dievs ir Tas Kungs, jā, tik tiešām, Tas Kungs ir atriebīgs un turklāt bargs un dusmīgs; Tas Kungs ir atriebīgs Saviem pretiniekiem un ilgi kaist dusmās pret Saviem ienaidniekiem.</div></div>
<div class="par"><div class="verse" verse="3"><div class="verse-label">3</div>Tas Kungs ir lēnprātīgs dusmās, taču varens spēkā, un nesodītu Dievs neatstās nevienu. Cauri viesuļiem un vētrām ved Tā Kunga ceļš; mākoņi ir putekļi zem Viņa kājām.</div></div>
<div class="par"><div class="verse" verse="4"><div class="verse-label">4</div>Viņš norāj jūru un dara to sausu un izsusina visas upes; Basans un Karmels izkalst, un, kas zied un zaļo Libanonā, tas savīst.</div></div>
<div class="par"><div class="verse" verse="5"><div class="verse-label">5</div>Kalni trīc Viņa priekšā un augstienes izkūst; zeme dreb Viņa vaiga priekšā un pasaule, un visi tās iedzīvotāji.</div></div>
<div class="par"><div class="verse" verse="6"><div class="verse-label">6</div>Kas var pastāvēt Viņa dusmu priekšā, un kas spēj palikt sveikā Viņa barguma karstumā? Viņa dusmu kvēle liesmo kā uguns versme, un klintis sabrūk un saplaisā no tās karstuma.</div></div>
<div class="par"><div class="verse" verse="7"><div class="verse-label">7</div>Tas Kungs ir labs tiem, kas uz Viņu paļaujas bēdu laikā, tiem Viņš ir stipra pils, un Viņš pazīst tos, kas pie Viņa meklē patvērumu.</div></div>
<div class="par"><div class="verse" verse="8"><div class="verse-label">8</div>Viņš liek straumēm plūst pār šo vietu, iznīcinot Savus pretiniekus, un tumsa vajā Viņa ienaidniekus.</div></div>
<div class="par"><div class="verse" verse="9"><div class="verse-label">9</div>Ko jūs vēl lolojat kādus ļaunus nodomus pret To Kungu? Viņš tomēr visam darīs galu; otrreiz vairs nelaimei nemaz nav jānāk.</div></div>
<div class="par"><div class="verse" verse="10"><div class="verse-label">10</div>Un, ja arī viņi būtu cieši kopā saauguši kā ērkšķi un ja viņi būtu pilni sulas kā mucas, tad tomēr viņus aprīs kā izkaltušus rugājus.</div></div>
<div class="par"><div class="verse" verse="11"><div class="verse-label">11</div>Jo no tevis, Ninive, ir nācis negantais padoms, kam pamatā bija ļauna rīcība pret To Kungu.</div></div>
<div class="par"><div class="verse" verse="12"><div class="verse-label">12</div>Tā saka Tas Kungs: "Kaut gan tiem labi klājas un kaut gan to ir daudz, tomēr tos nopļaus, un tiem būs jāiznīkst! Es tevi esmu gan pazemojis, bet Es nepazemošu tevi no jauna, Jūda. Taisni otrādi -</div></div>
<div class="par"><div class="verse" verse="13"><div class="verse-label">13</div>tad Es nokratīšu viņa jūgu, ko tu nes, Es saraušu tavas važas."</div></div>
<div class="par"><div class="verse" verse="14"><div class="verse-label">14</div>Bet pret tevi ir Tas Kungs pavēlējis, ka no tava vārda turpmāk vairs nebūs dzimuma. "Es izmetīšu no tava dieva nama visus izgrieztos un izlietos elku tēlus, un Es tev rakšu kapu, jo tu esi atrasts par vieglu, Asīrijas valdniek!"</div></div>
    </body>
</html>
