
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Es esmu vīrs, kam bijis jāpieredz daudz bēdu no Viņa dusmības rīkstes.</div></div>
<div class="par"><div class="verse" verse="2"><div class="verse-label">2</div>Viņš mani vadīja un sūtīja tumsā un ne gaismā.</div></div>
<div class="par"><div class="verse" verse="3"><div class="verse-label">3</div>Pret mani Viņš vērsa Savu roku arvien, augu dienu.</div></div>
<div class="par"><div class="verse" verse="4"><div class="verse-label">4</div>Viņš darīja vecu manu miesu un manu ādu un satrieca manus kaulus.</div></div>
<div class="par"><div class="verse" verse="5"><div class="verse-label">5</div>Viņš cēla ap mani un apņēma man visapkārt žulti un grūtības.</div></div>
<div class="par"><div class="verse" verse="6"><div class="verse-label">6</div>Viņš mani ielika tumsā kā sen mirušos.</div></div>
<div class="par"><div class="verse" verse="7"><div class="verse-label">7</div>Viņš mani iemūrēja, ka es nevaru iziet, Viņš mani ieslēdza smagās važās.</div></div>
<div class="par"><div class="verse" verse="8"><div class="verse-label">8</div>Kad es kliedzu un saucu palīgā, Viņš apturēja manu lūgšanu.</div></div>
<div class="par"><div class="verse" verse="9"><div class="verse-label">9</div>Viņš aizsprostoja manus ceļus ar lieliem akmeņiem un padarīja neejamas manas tekas.</div></div>
<div class="par"><div class="verse" verse="10"><div class="verse-label">10</div>Viņš glūnēja uz mani kā lācis, kā lauva paslēptuvē.</div></div>
<div class="par"><div class="verse" verse="11"><div class="verse-label">11</div>Viņš man ļāva neceļos staigāt, saplosīja mani un darīja vientuļu.</div></div>
<div class="par"><div class="verse" verse="12"><div class="verse-label">12</div>Viņš uzvilka savu stopu un lika mani bultai par mērķi.</div></div>
<div class="par"><div class="verse" verse="13"><div class="verse-label">13</div>Viņš ņēma bultas no maksts un iešāva tās manās īkstīs.</div></div>
<div class="par"><div class="verse" verse="14"><div class="verse-label">14</div>Es kļuvu savai tautai par apsmieklu, par joku dziesmu augu dienu.</div></div>
<div class="par"><div class="verse" verse="15"><div class="verse-label">15</div>Viņš mani ēdināja ar rūgtumu un dzirdināja ar vērmelēm.</div></div>
<div class="par"><div class="verse" verse="16"><div class="verse-label">16</div>Viņš sagrūda man zobus ar zvirgzdiem, un mani pašu iemīda pīšļos.</div></div>
<div class="par"><div class="verse" verse="17"><div class="verse-label">17</div>Manai dvēselei ir atņemts miers; viss labais man jāaizmirst.</div></div>
<div class="par"><div class="verse" verse="18"><div class="verse-label">18</div>Es sacīju: pagalam mans dzīvības spēks un mana cerība uz To Kungu.</div></div>
<div class="par"><div class="verse" verse="19"><div class="verse-label">19</div>Piemini manas bēdas un manas klejojuma dienas, tās vērmeles un žulti.</div></div>
<div class="par"><div class="verse" verse="20"><div class="verse-label">20</div>Pieminēdama to piemin mana dvēsele un ir nospiesta manī.</div></div>
<div class="par"><div class="verse" verse="21"><div class="verse-label">21</div>To es likšu sev pie sirds, un tādēļ lai ceru.</div></div>
<div class="par"><div class="verse" verse="22"><div class="verse-label">22</div>Tā ir Tā Kunga žēlastība, ka mēs vēl neesam pagalam; Viņa žēlsirdībai vēl nav pienācis gals.</div></div>
<div class="par"><div class="verse" verse="23"><div class="verse-label">23</div>Tās ir ik rītu jaunas, un liela ir Tava uzticība.</div></div>
<div class="par"><div class="verse" verse="24"><div class="verse-label">24</div>Tas Kungs ir mana daļa, saka mana dvēsele, tādēļ es cerēšu uz Viņu.</div></div>
<div class="par"><div class="verse" verse="25"><div class="verse-label">25</div>Labvēlīgs ir Tas Kungs tam, kas uz Viņu cer, dvēselei, kas Viņu meklē.</div></div>
<div class="par"><div class="verse" verse="26"><div class="verse-label">26</div>Ir labi klusā garā gaidīt uz Tā Kunga palīdzību.</div></div>
<div class="par"><div class="verse" verse="27"><div class="verse-label">27</div>Ir labi cilvēkam, kas savu jūgu jaunībā nes;</div></div>
<div class="par"><div class="verse" verse="28"><div class="verse-label">28</div>lai viņš sēž vientuļš un kluss, jo tas tam uzlikts;</div></div>
<div class="par"><div class="verse" verse="29"><div class="verse-label">29</div>lai krīt uz sava vaiga pīšļos, varbūt vēl cerība,</div></div>
<div class="par"><div class="verse" verse="30"><div class="verse-label">30</div>lai pagriež savu vaigu sitējam, lai saņem nievas papilnam.</div></div>
<div class="par"><div class="verse" verse="31"><div class="verse-label">31</div>Jo Tas Kungs neatstumj uz visiem laikiem:</div></div>
<div class="par"><div class="verse" verse="32"><div class="verse-label">32</div>Viņš gan apbēdina, bet Viņš atkal apžēlojas pēc Savas lielās žēlastības,</div></div>
<div class="par"><div class="verse" verse="33"><div class="verse-label">33</div>jo ne no sirds Viņš moca un apbēdina cilvēka bērnus,</div></div>
<div class="par"><div class="verse" verse="34"><div class="verse-label">34</div>it kā Viņš gribētu visus šīs zemes gūstekņus samīt zem Savām kājām</div></div>
<div class="par"><div class="verse" verse="35"><div class="verse-label">35</div>un noliekt cilvēka tiesu Visuaugstākā priekšā,</div></div>
<div class="par"><div class="verse" verse="36"><div class="verse-label">36</div>piekrāpt cilvēku strīdus lietā, it kā Tas Kungs to neredzētu.</div></div>
<div class="par"><div class="verse" verse="37"><div class="verse-label">37</div>Vai tad var kāds sacīt, ka tas notiktu bez Tā Kunga pavēles</div></div>
<div class="par"><div class="verse" verse="38"><div class="verse-label">38</div>un ka ļaunais un labais nenāktu no Visuvarenā mutes?</div></div>
<div class="par"><div class="verse" verse="39"><div class="verse-label">39</div>Ko tad cilvēks tik daudz sūdzas, kamēr viņš dzīvo? Lai ikkatrs sūdzas par saviem grēkiem!</div></div>
<div class="par"><div class="verse" verse="40"><div class="verse-label">40</div>Izpētīsim un pārbaudīsim savus ceļus un atgriezīsimies pie Tā Kunga!</div></div>
<div class="par"><div class="verse" verse="41"><div class="verse-label">41</div>Pacelsim savas sirdis un rokas uz Dievu debesīs:</div></div>
<div class="par"><div class="verse" verse="42"><div class="verse-label">42</div>mēs esam grēkojuši, bijuši neuzticīgi, tāpēc Tu mums nepiedevi,</div></div>
<div class="par"><div class="verse" verse="43"><div class="verse-label">43</div>Tu tērpies Savām dusmām, vajāji mūs un nogalināji bez žēlastības.</div></div>
<div class="par"><div class="verse" verse="44"><div class="verse-label">44</div>Tu biji aizsedzies ar padebesi, tā ka mūsu lūgšanas nevarēja izspiesties tam cauri.</div></div>
<div class="par"><div class="verse" verse="45"><div class="verse-label">45</div>Tu mūs padarīji par mēsliem un riebekļiem tautu starpā.</div></div>
<div class="par"><div class="verse" verse="46"><div class="verse-label">46</div>Visi mūsu ienaidnieki pleš vaļā savu muti uz mums.</div></div>
<div class="par"><div class="verse" verse="47"><div class="verse-label">47</div>Šausmas un bedre mums, iznīcība un posts.</div></div>
<div class="par"><div class="verse" verse="48"><div class="verse-label">48</div>Manas acis izplūst asarās kā ūdens upes manas tautas meitas posta dēļ.</div></div>
<div class="par"><div class="verse" verse="49"><div class="verse-label">49</div>Manas acis rieš asaras un nevar rimt; bez mitēšanās,</div></div>
<div class="par"><div class="verse" verse="50"><div class="verse-label">50</div>kamēr Tas Kungs nepalūkosies no debesīm un neieraudzīs tās.</div></div>
<div class="par"><div class="verse" verse="51"><div class="verse-label">51</div>Manas acis sabeidz manu dvēseli manas pilsētas meitu dēļ.</div></div>
<div class="par"><div class="verse" verse="52"><div class="verse-label">52</div>Kā putnu mani vajāt vajāja mani ienaidnieki bez iemesla.</div></div>
<div class="par"><div class="verse" verse="53"><div class="verse-label">53</div>Tie apklusināja mani bedrē un meta akmeņus uz mani;</div></div>
<div class="par"><div class="verse" verse="54"><div class="verse-label">54</div>ūdeņi plūda pār manu galvu, un es domāju: nu esmu pagalam!</div></div>
<div class="par"><div class="verse" verse="55"><div class="verse-label">55</div>Tad es piesaucu, Kungs, Tavu Vārdu, no bedres dziļumiem.</div></div>
<div class="par"><div class="verse" verse="56"><div class="verse-label">56</div>Un Tu dzirdēji manu saucienu: neaizslēdz Savas ausis manu vaimanu un manu kliedzienu priekšā!</div></div>
<div class="par"><div class="verse" verse="57"><div class="verse-label">57</div>Tu man tuvojies dienā, kad es Tevi piesaucu, un sacīji: "Nebīsties!"</div></div>
<div class="par"><div class="verse" verse="58"><div class="verse-label">58</div>Tu, Kungs, vadi manas dvēseles lietas, Tu glāb manu dzīvību.</div></div>
<div class="par"><div class="verse" verse="59"><div class="verse-label">59</div>Tu, Kungs, redzi to netaisnību, kas man notiek. Tiesā manu tiesu.</div></div>
<div class="par"><div class="verse" verse="60"><div class="verse-label">60</div>Tu redzi viņu atriebību un visus viņu nolūkus pret mani.</div></div>
<div class="par"><div class="verse" verse="61"><div class="verse-label">61</div>Ak, Kungs, Tu dzirdi viņu nievāšanu un visus viņu nolūkus pret mani,</div></div>
<div class="par"><div class="verse" verse="62"><div class="verse-label">62</div>manu pretinieku lūpas un valodas augu dienu.</div></div>
<div class="par"><div class="verse" verse="63"><div class="verse-label">63</div>Vai tie sēd vai ceļas, redzi, es - viņu apsmiekla dziesma.</div></div>
<div class="par"><div class="verse" verse="64"><div class="verse-label">64</div>Tu tiem atmaksāsi, Kungs, pēc viņu roku darba.</div></div>
<div class="par"><div class="verse" verse="65"><div class="verse-label">65</div>Tu apstulbosi viņu sirdi. Tavs lāsts lai nāk pār tiem!</div></div>
<div class="par"><div class="verse" verse="66"><div class="verse-label">66</div>Tu tos vajāsi ar dusmām un tos iznīcināsi zem Tā Kunga debesīm.</div></div>
    </body>
</html>
