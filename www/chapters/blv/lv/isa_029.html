
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bēdas tev, Ariēla, tu pilsēta, kur Dāvids reiz mājoja kara nometnē! Lieciet gadu pie gada, lai svētku laiki iet un mainās savā noliktā lokā noteiktā secībā.</div></div>
<div class="par"><div class="verse" verse="2"><div class="verse-label">2</div>Es Ariēlu tomēr pārbaudīšu; tur būs vaidi un skumjas, un pēc tam tu Man būsi īsta Dieva pilsēta - Jeruzāleme.</div></div>
<div class="par"><div class="verse" verse="3"><div class="verse-label">3</div>Es aplenkšu tevi visapkārt, Es tevi cieši ieslēgšu un vajāšu ar karaspēku un celšu pret tevi apcietinājumus.</div></div>
<div class="par"><div class="verse" verse="4"><div class="verse-label">4</div>Tad tu, pie zemes gulēdama, runāsi pazemīgi, tava balss skanēs klusi kā pazemes gara balss, un tava valoda nedroši pacelsies no pīšļiem.</div></div>
<div class="par"><div class="verse" verse="5"><div class="verse-label">5</div>Taču tavu ienaidnieku trokšņainais pulks būs kā putekļu mākonis, un bīstamo varmāku ne mazāk trokšņainais pūlis kā putošas pelavas. Bet tas notiks piepeši, vienā acumirklī:</div></div>
<div class="par"><div class="verse" verse="6"><div class="verse-label">6</div>Tas Kungs Cebaots tevi piemeklēs ar pērkonu un zemestrīci, ar lielu troksni, ar auku un negaisu un ar postīgām uguns liesmām.</div></div>
<div class="par"><div class="verse" verse="7"><div class="verse-label">7</div>Un viss tautu pulks, kas cīnās pret Ariēlu, kas uzbrūk tās apcietinājumiem un tos apkaro, - tas būs kā sapnis naktī.</div></div>
<div class="par"><div class="verse" verse="8"><div class="verse-label">8</div>Tas būs, kā kad izsalkušais sapņo, ka viņš ēd, bet viņš uzmostas izsalcis, un kā kad izslāpušais sapņo, ka viņš dzer, bet viņš uzmostas izslāpis un ir iztvīcis. Tā klāsies visām tautām, kas karo pret Ciānas kalnu.</div></div>
<div class="par"><div class="verse" verse="9"><div class="verse-label">9</div>Sastingstiet un kļūstiet kā apmāti, apžilbstiet un kļūstiet akli! Tie ir piedzērušies, bet ne no vīna; tie grīļojas, bet ne no stipra dzēriena.</div></div>
<div class="par"><div class="verse" verse="10"><div class="verse-label">10</div>Jo Tas Kungs ir izlējis pār jums dziļa miega garu un aizdarījis jūsu acis - praviešus, un aptumšojis jūsu galvas - redzētājus.</div></div>
<div class="par"><div class="verse" verse="11"><div class="verse-label">11</div>Tā jums visa atklāsme kļuvusi kā aizzīmogotas grāmatas vārdi, ko sniedz lasīt pratējam un saka: lasi to! Un viņš atbild: es nevaru to lasīt, jo tā ir aizzīmogota!</div></div>
<div class="par"><div class="verse" verse="12"><div class="verse-label">12</div>Un, kad grāmatu sniedz lasīt nepratējam un saka: lasi to! - tad viņš atbild: es nemāku lasīt.</div></div>
<div class="par"><div class="verse" verse="13"><div class="verse-label">13</div>Vēl Tas Kungs ir sacījis: "Tādēļ ka šī tauta Man tuvojas tikai ar savu muti un Mani godā tikai ar savām lūpām, bet ar savu sirdi ir tālu nost no Manis, un viņu bijība Manā priekšā ir tikai ārīgi iemācīta cilvēku ieraža,</div></div>
<div class="par"><div class="verse" verse="14"><div class="verse-label">14</div>tad Es joprojām apiešos ar šo tautu brīnišķā un neparastā veidā, tā ka viņas gudro gudrība būs apkaunota un prātīgo saprāts būs aptumšots."</div></div>
<div class="par"><div class="verse" verse="15"><div class="verse-label">15</div>Bēdas tiem, kas savus nodomus apslēpj Tā Kunga priekšā, lai viņu darbi notiek tumsā, un tad saka: "Neviens mūs neredz, neviens to nezina!"</div></div>
<div class="par"><div class="verse" verse="16"><div class="verse-label">16</div>Ak tavu neprātību! Vai tad mālu var pielīdzināt podniekam, un vai kāds veidojums var sacīt par savu darinātāju: viņš nav mani darinājis? - un kāds darināts tēls savam tēlniekam: viņš nekā neprot?</div></div>
<div class="par"><div class="verse" verse="17"><div class="verse-label">17</div>Vai nav vēl tikai īss brīdis, un Libāna būs kļuvis auglīgs dārzs, bet dārzu vērtēs tikai kā mežu?</div></div>
<div class="par"><div class="verse" verse="18"><div class="verse-label">18</div>Tanī dienā kurlie dzirdēs grāmatas vārdus un aklo acis varēs raudzīties ārā no krēslas un tumsas.</div></div>
<div class="par"><div class="verse" verse="19"><div class="verse-label">19</div>Nelaimīgie un pazemīgie priecāsies Tā Kunga priekšā, un nabagie un niecīgie cilvēku starpā gavilēs par Israēla Svēto.</div></div>
<div class="par"><div class="verse" verse="20"><div class="verse-label">20</div>Jo varmākas būs izbeigušies un paļātāju vairs nebūs; arī tie, kas tiecas uz ļaunu, būs iznīcināti,</div></div>
<div class="par"><div class="verse" verse="21"><div class="verse-label">21</div>tāpat arī visi, kas citus pavedina ar saviem vārdiem uz ļaunu, uzbrūk tam, kas tiesu spriež vārtos, un aiz niecīgiem iemesliem nepareizi apvaino taisno.</div></div>
<div class="par"><div class="verse" verse="22"><div class="verse-label">22</div>Tādēļ saka Tas Kungs, kas izglāba Ābrahāmu, Jēkaba namam: "Jēkabs nekļūs vairs kaunā, un viņa vaigs vairs nenobālēs;</div></div>
<div class="par"><div class="verse" verse="23"><div class="verse-label">23</div>jo, kad viņš un viņa bērni redzēs Manu roku darbu viņu vidū, tie svētīs Manu Vārdu, piesauks Jēkaba Svēto un parādīs bijību Israēla Dievam.</div></div>
<div class="par"><div class="verse" verse="24"><div class="verse-label">24</div>Un tie, kuru gars tagad maldās, nāks pie atzīšanas, un neapmierinātie pieņems pamācību."</div></div>
    </body>
</html>
