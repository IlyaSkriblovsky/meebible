
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Vai cilvēkam zemes virsū nav sīvi jācīnās, vai viņa mūža dienas nav kā algādža dienas?</div></div>
<div class="par"><div class="verse" verse="2"><div class="verse-label">2</div>Kā vergs ilgojas pēc ēnas, kā algādzis, kas cerē uz savu algu,</div></div>
<div class="par"><div class="verse" verse="3"><div class="verse-label">3</div>tā es sev īpašumā ieguvu vilšanās mēnešus, un man piedevām pielika klāt naktis ar bēdām.</div></div>
<div class="par"><div class="verse" verse="4"><div class="verse-label">4</div>Tiklīdz apguļos, man jādomā: cik ilgs laiks paies, kad es atkal piecelšos? Tad seko bezgala gari izstiepusies nakts, un man galīgi apnikusi mana grozīšanās un valstīšanās līdz pašai rīta stundai.</div></div>
<div class="par"><div class="verse" verse="5"><div class="verse-label">5</div>Manas miesas ietērps ir tārpu sagrauzti puveši un netīras vātis; mana āda te sacietē un te atkal pūžņo.</div></div>
<div class="par"><div class="verse" verse="6"><div class="verse-label">6</div>Manas dienas lido ātrāk nekā audēja spole un izgaist bezcerībā.</div></div>
<div class="par"><div class="verse" verse="7"><div class="verse-label">7</div>Piemini, ka visa mana dzīve ir tikai dvesma, manām acīm nebūs vairs lemts skatīt laimi kā sendienās!</div></div>
<div class="par"><div class="verse" verse="8"><div class="verse-label">8</div>Tā cilvēka acs, kurš mani vēl redz, mani drīz vairs neredzēs; kad Tavas acis mani meklēs, tad manis vairs nebūs.</div></div>
<div class="par"><div class="verse" verse="9"><div class="verse-label">9</div>Kā mākonis izjūk un izgaist, tā arī tas, kas aizgājis mirušo valstī, vairs neuzkāpj atpakaļ zemes virsū.</div></div>
<div class="par"><div class="verse" verse="10"><div class="verse-label">10</div>Tas vairs otrreiz neatgriežas savā namā, un viņa dzīves vieta vairs neko nezina par viņu!</div></div>
<div class="par"><div class="verse" verse="11"><div class="verse-label">11</div>Tad arī es savu muti vis neapklusināšu, bet runāšu savas dvēseles izmisumā, es žēlošos savā sirds rūgtumā, savās sirds bailēs.</div></div>
<div class="par"><div class="verse" verse="12"><div class="verse-label">12</div>Vai tad es esmu jūra vai kāds jūras pūķis, ka Tu mani aplenc ar izliktiem sargiem?</div></div>
<div class="par"><div class="verse" verse="13"><div class="verse-label">13</div>Kad es domāju: mana gulta mani nomierinās, manas cisas dalīsies ar mani bēdās, -</div></div>
<div class="par"><div class="verse" verse="14"><div class="verse-label">14</div>tad Tu mani izbiedē ar sapņiem, un Tu mani iztrūcini ar parādībām.</div></div>
<div class="par"><div class="verse" verse="15"><div class="verse-label">15</div>Tad es labāk gribētu noslāpēts būt, labāk nāvi nekā te tādas mokas!</div></div>
<div class="par"><div class="verse" verse="16"><div class="verse-label">16</div>Es esmu apnicis, es negribu te tā mūžīgi dzīvot, atstājieties jūs no manis, jo vairs tikai neilga gaisa pūsma ir manas dienas!</div></div>
<div class="par"><div class="verse" verse="17"><div class="verse-label">17</div>Kas ir cilvēks, ka Tu to tik augstu cel un ka Tu viņam esi pievērsis Savu sirdsprātu un Savu acu zīles,</div></div>
<div class="par"><div class="verse" verse="18"><div class="verse-label">18</div>un Tu viņu piemeklē ik rītu, un Tu viņu pārbaudi ik acumirkli.</div></div>
<div class="par"><div class="verse" verse="19"><div class="verse-label">19</div>Kādēļ Tu nenogriezies nost no manis un nepamet mani uz brīdi, ļaudams man norīt savas siekalas?</div></div>
<div class="par"><div class="verse" verse="20"><div class="verse-label">20</div>Ja es esmu grēkojis, ko es ar to Tev esmu kaitējis, Tu, cilvēka sargs un novērotājs? Bet kāpēc Tu mani esi Sev izvēlējies par piemeklējamo, ka es sev pašam esmu kļuvis par nastu?</div></div>
<div class="par"><div class="verse" verse="21"><div class="verse-label">21</div>Kādēļ Tu nepiedod man manus grēkus un neatlaid manu noziegumu? Jo tad es varētu atgulties pīšļos, Tu mani meklētu, bet manis vairs nebūtu."</div></div>
    </body>
</html>
