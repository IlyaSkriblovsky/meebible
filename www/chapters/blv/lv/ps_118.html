
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Teiciet To Kungu, jo Viņš ir mīlīgs un Viņa žēlastība paliek mūžīgi!</div></div>
<div class="par"><div class="verse" verse="2"><div class="verse-label">2</div>Tādēļ lai saka Israēls: "Tiešām, Viņa žēlastība paliek mūžīgi!"</div></div>
<div class="par"><div class="verse" verse="3"><div class="verse-label">3</div>Tā lai saka arī Ārona nams: "Tiešām, Viņa žēlastība paliek mūžīgi!"</div></div>
<div class="par"><div class="verse" verse="4"><div class="verse-label">4</div>Tā lai saka visi, kas bīstas To Kungu: "Tiešām, Viņa žēlastība paliek mūžīgi!"</div></div>
<div class="par"><div class="verse" verse="5"><div class="verse-label">5</div>Bailēs un nomāktības bēdās es piesaucu To Kungu, un Viņš paklausīja un mani atsvabināja.</div></div>
<div class="par"><div class="verse" verse="6"><div class="verse-label">6</div>Tas Kungs ir ar mani, es nebīstos nenieka. Ko cilvēki man darīs?</div></div>
<div class="par"><div class="verse" verse="7"><div class="verse-label">7</div>Tas Kungs ir ar mani, lai man palīdzētu; tādēļ es droši noskatīšos uz saviem ienaidniekiem, gavilēdams uzvaras priekā.</div></div>
<div class="par"><div class="verse" verse="8"><div class="verse-label">8</div>Labāk ir paļauties uz To Kungu nekā cerēt uz cilvēkiem!</div></div>
<div class="par"><div class="verse" verse="9"><div class="verse-label">9</div>Labāk ir paļauties uz To Kungu nekā cerēt uz dižciltīgajiem!</div></div>
<div class="par"><div class="verse" verse="10"><div class="verse-label">10</div>Visas tautas bija aplenkušas mani, bet Tā Kunga Vārdā es viņus izdeldēju.</div></div>
<div class="par"><div class="verse" verse="11"><div class="verse-label">11</div>Viņi bija apgājuši man visapkārt, bet Tā Kunga Vārdā es viņus iznīcināju.</div></div>
<div class="par"><div class="verse" verse="12"><div class="verse-label">12</div>Viņi lidoja ap mani kā bišu spieti, bet viņi izdzisa kā uguns ērkšķos. Tā Kunga Vārdā es viņus uzveicu.</div></div>
<div class="par"><div class="verse" verse="13"><div class="verse-label">13</div>Mani grūstin grūda, lai es kristu, bet Tas Kungs man palīdzēja.</div></div>
<div class="par"><div class="verse" verse="14"><div class="verse-label">14</div>Tas Kungs ir mans stiprums un mana slavas dziesma, Viņš ir mans glābējs.</div></div>
<div class="par"><div class="verse" verse="15"><div class="verse-label">15</div>Gaviles un uzvaras prieks atskan taisno teltīs: "Tā Kunga labā roka dara varenus darbus,</div></div>
<div class="par"><div class="verse" verse="16"><div class="verse-label">16</div>Tā Kunga labā roka ir augstu pacelta, Tā Kunga labā roka dara varenus darbus!"</div></div>
<div class="par"><div class="verse" verse="17"><div class="verse-label">17</div>Es nemiršu, bet dzīvošu un sludināšu Tā Kunga darbus.</div></div>
<div class="par"><div class="verse" verse="18"><div class="verse-label">18</div>Tas Kungs mani gan smagi pārmācīja, bet tomēr nenodeva nāvei.</div></div>
<div class="par"><div class="verse" verse="19"><div class="verse-label">19</div>Atdariet man taisnības vārtus, es ieiešu pa tiem un pateikšos Tam Kungam!</div></div>
<div class="par"><div class="verse" verse="20"><div class="verse-label">20</div>Šie ir taisnības vārti, taisnie pa tiem ieies.</div></div>
<div class="par"><div class="verse" verse="21"><div class="verse-label">21</div>Es pateicos Tev, ka Tu mani paklausīji un esi mans glābējs.</div></div>
<div class="par"><div class="verse" verse="22"><div class="verse-label">22</div>Akmens, ko namdari nometuši pie malas, ir kļuvis par stūra akmeni.</div></div>
<div class="par"><div class="verse" verse="23"><div class="verse-label">23</div>Tas ir Tā Kunga darbs, un tas ir brīnums mūsu acīs.</div></div>
<div class="par"><div class="verse" verse="24"><div class="verse-label">24</div>Šī ir tā diena, ko Tas Kungs devis: priecāsimies un līksmosimies šinī dienā!</div></div>
<div class="par"><div class="verse" verse="25"><div class="verse-label">25</div>Ak, Kungs, palīdzi! Ak, Kungs, lai labi izdodas!</div></div>
<div class="par"><div class="verse" verse="26"><div class="verse-label">26</div>Slavēts lai ir, kas nāk Tā Kunga Vārdā! Mēs raidām jums pretī savu svētību no Tā Kunga nama.</div></div>
<div class="par"><div class="verse" verse="27"><div class="verse-label">27</div>Tas Kungs ir Dievs, Viņš ir mūsu gaisma. Izraisiet deju vijas, greznojieties paši ar vītnēm un zaļumiem un greznojiet tā arī altāri līdz pat tā ragiem!</div></div>
<div class="par"><div class="verse" verse="28"><div class="verse-label">28</div>Tu esi mans Dievs, es Tev pateicos. Es Tevi slavēšu, mans Dievs!</div></div>
<div class="par"><div class="verse" verse="29"><div class="verse-label">29</div>Teiciet To Kungu, jo Viņš ir mīlīgs; tiešām, Viņa žēlastība paliek mūžīgi!</div></div>
    </body>
</html>
