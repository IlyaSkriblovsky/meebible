
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un bazūnēja piektais eņģelis, un es redzēju zvaigzni krītam no debesīm uz zemi. Tai tika dota bezdibeņa akas atslēga,</div></div>
<div class="par"><div class="verse" verse="2"><div class="verse-label">2</div>tā atvēra bezdibeņa aku, un no akas pacēlās dūmi kā liela cepļa dūmi, aptumšojās saule un gaiss no akas dūmiem.</div></div>
<div class="par"><div class="verse" verse="3"><div class="verse-label">3</div>No dūmiem nāca siseņi uz zemi, un tiem tika dota vara līdzīga zemes skorpionu varai.</div></div>
<div class="par"><div class="verse" verse="4"><div class="verse-label">4</div>Un tika sacīts viņiem nemaitāt zemes zāli, ne kādu zaļumu, ne kādu koku, bet tikai cilvēkus, kuriem nav uz pierēm Dieva zīmoga.</div></div>
<div class="par"><div class="verse" verse="5"><div class="verse-label">5</div>Tiem tika dots, ne viņus nokaut, bet mocīt piecus mēnešus ilgi, un viņu mokas līdzīgas mokām, kad skorpions sadzēlis cilvēku.</div></div>
<div class="par"><div class="verse" verse="6"><div class="verse-label">6</div>Tad tanīs dienās cilvēki meklēs nāvi, bet neatradīs, viņi gribēs mirt, bet nāve bēgs no viņiem.</div></div>
<div class="par"><div class="verse" verse="7"><div class="verse-label">7</div>Siseņi līdzīgi zirgiem, kas jūgti karam; uz to galvām ir kā vainagi, zeltam līdzīgi, un to sejas kā cilvēku sejas.</div></div>
<div class="par"><div class="verse" verse="8"><div class="verse-label">8</div>Tiem mati kā sieviešu mati un zobi kā lauvas zobi.</div></div>
<div class="par"><div class="verse" verse="9"><div class="verse-label">9</div>To bruņas līdzīgas dzelzs bruņām un to spārnu švīkstoņa kā ratu troksnis, kad daudz zirgu skrien cīņā.</div></div>
<div class="par"><div class="verse" verse="10"><div class="verse-label">10</div>Astes tiem līdzīgas skorpioniem, tiem arī ir dzeloņi, to astēs ir to spēks cilvēkus mocīt piecus mēnešus ilgi.</div></div>
<div class="par"><div class="verse" verse="11"><div class="verse-label">11</div>Pār tiem ir ķēniņš, bezdibeņa eņģelis, kam vārds ebreju valodā Abadons, bet grieķu valodā Apollions.</div></div>
<div class="par"><div class="verse" verse="12"><div class="verse-label">12</div>Pirmais "vai" pārgājis, raugi, pēc tam nāk vēl divi "vai".</div></div>
<div class="par"><div class="verse" verse="13"><div class="verse-label">13</div>Un sestais eņģelis bazūnēja, un es dzirdēju balsi no zelta altāra četriem stūriem Dieva priekšā</div></div>
<div class="par"><div class="verse" verse="14"><div class="verse-label">14</div>sakām sestajam eņģelim, kam bija bazūne: "Atraisi četrus eņģeļus, kas saistīti pie lielās upes Eifratas."</div></div>
<div class="par"><div class="verse" verse="15"><div class="verse-label">15</div>Tad atsvabināja četrus eņģeļus, kas bija gatavi noliktā stundā, dienā, mēnesī, gadā nokaut trešo daļu cilvēku.</div></div>
<div class="par"><div class="verse" verse="16"><div class="verse-label">16</div>Jātnieku pulka skaits bija divreiz miriādu miriādes. Es dzirdēju viņu skaitu.</div></div>
<div class="par"><div class="verse" verse="17"><div class="verse-label">17</div>Un tā es skatā redzēju zirgus un tos, kas uz tiem sēdēja, kam bija ugunīgas, tumši zilas un sēra dzeltenas bruņas, un zirgu galvas kā lauvu galvas, un no to mutēm nāca uguns, dūmi un sērs.</div></div>
<div class="par"><div class="verse" verse="18"><div class="verse-label">18</div>Ar šīm trim mocībām tika nokauta trešā daļa cilvēku, ar uguni, ar dūmiem un ar sēru, kas nāca no to mutēm.</div></div>
<div class="par"><div class="verse" verse="19"><div class="verse-label">19</div>Jo zirgu spēks ir to mutēs un to astēs, jo to astēm, līdzīgi čūskām, ir galvas, ar kurām tie nes postu.</div></div>
<div class="par"><div class="verse" verse="20"><div class="verse-label">20</div>Visi citi cilvēki, ko nenokāva šais mocībās, tomēr neatgriezās no savu roku darbiem, bet pielūdza ļaunos garus un zelta, sudraba, vara, akmens un koka elku tēlus, kas nevar ne redzēt, ne dzirdēt, ne staigāt.</div></div>
<div class="par"><div class="verse" verse="21"><div class="verse-label">21</div>Un viņi neatgriezās ne no savām slepkavībām, ne no savām burvestībām, ne no savas netiklības, ne no savām zādzībām.</div></div>
    </body>
</html>
