
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Debesu valstība būs līdzīga desmit jaunavām, kas ņēma savus lukturus un izgāja līgavainim pretim.</div></div>
<div class="par"><div class="verse" verse="2"><div class="verse-label">2</div>Bet piecas no tām bija ģeķīgas, un piecas bija gudras.</div></div>
<div class="par"><div class="verse" verse="3"><div class="verse-label">3</div>Jo ģeķīgās ņēma savus lukturus, bet eļļas tās nepaņēma sev līdzi.</div></div>
<div class="par"><div class="verse" verse="4"><div class="verse-label">4</div>Bet gudrās paņēma sev līdz ar lukturiem arī eļļu savos traukos.</div></div>
<div class="par"><div class="verse" verse="5"><div class="verse-label">5</div>Kad līgavainis kavējās nākt, tad viņas visas iesnaudās un gulēja.</div></div>
<div class="par"><div class="verse" verse="6"><div class="verse-label">6</div>Bet nakts vidū balss atskanēja: redzi, līgavainis nāk, izeita viņam pretim.</div></div>
<div class="par"><div class="verse" verse="7"><div class="verse-label">7</div>Tad visas jaunavas cēlās un sakārtoja savus lukturus.</div></div>
<div class="par"><div class="verse" verse="8"><div class="verse-label">8</div>Bet ģeķīgās sacīja gudrajām: dodiet mums no savas eļļas, jo mūsu lukturi izdziest.</div></div>
<div class="par"><div class="verse" verse="9"><div class="verse-label">9</div>Bet gudrās atbildēja un sacīja: tā ne, lai nepietrūktu mums un jums, bet noeita labāk pie pārdevējiem un pērciet sev.</div></div>
<div class="par"><div class="verse" verse="10"><div class="verse-label">10</div>Un, kad tās aizgāja pirkt, nāca līgavainis, un, kas bija gatavas, iegāja ar viņu kāzās, un durvis aizslēdza.</div></div>
<div class="par"><div class="verse" verse="11"><div class="verse-label">11</div>Pēc tam atnāca arī pārējās jaunavas un sacīja: kungs, kungs, atdari mums!</div></div>
<div class="par"><div class="verse" verse="12"><div class="verse-label">12</div>Bet tas atbildēja un sacīja: patiesi es jums saku: es jūs nepazīstu.</div></div>
<div class="par"><div class="verse" verse="13"><div class="verse-label">13</div>Tāpēc esiet modrīgi, jo jūs nezināt ne dienu, nedz stundu, kurā Cilvēka Dēls nāks.</div></div>
<div class="par"><div class="verse" verse="14"><div class="verse-label">14</div>Tas tāpat kā ar cilvēku, kas aizceļodams saaicināja savus kalpus un nodeva tiem savu mantu,</div></div>
<div class="par"><div class="verse" verse="15"><div class="verse-label">15</div>un vienam viņš deva piecus talentus, otram divus un trešam vienu, katram pēc viņa spējām, un pats tūdaļ aizceļoja.</div></div>
<div class="par"><div class="verse" verse="16"><div class="verse-label">16</div>Tūlīt nogāja tas, kas bija dabūjis piecus talentus, darbojās ar tiem un sapelnīja vēl piecus.</div></div>
<div class="par"><div class="verse" verse="17"><div class="verse-label">17</div>Tā arī tas, kas bija dabūjis divus, sapelnīja vēl divus klāt.</div></div>
<div class="par"><div class="verse" verse="18"><div class="verse-label">18</div>Bet tas, kas bija dabūjis vienu, aizgāja un ieraka to zemē un tā paslēpa sava kunga naudu.</div></div>
<div class="par"><div class="verse" verse="19"><div class="verse-label">19</div>Bet pēc ilga laika šo kalpu kungs atnāca un sāka norēķināties ar tiem.</div></div>
<div class="par"><div class="verse" verse="20"><div class="verse-label">20</div>Tad atnāca tas, kas bija dabūjis piecus talentus, atnesa vēl piecus un sacīja: kungs, tu man iedevi piecus talentus; redzi, es sapelnīju vēl piecus.</div></div>
<div class="par"><div class="verse" verse="21"><div class="verse-label">21</div>Un viņa kungs sacīja tam: labi, tu godīgais un uzticīgais kalps. Tu esi bijis uzticīgs pār mazumu, es tevi iecelšu pār daudzumu. Ieej sava kunga priekā.</div></div>
<div class="par"><div class="verse" verse="22"><div class="verse-label">22</div>Arī tas, kas bija dabūjis divus talentus, atnāca un sacīja: kungs, tu man iedevi divus talentus; redzi, es sapelnīju vēl divus.</div></div>
<div class="par"><div class="verse" verse="23"><div class="verse-label">23</div>Viņa kungs sacīja tam: labi, tu godīgais un uzticīgais kalps. Tu esi bijis uzticīgs pār mazumu, es tevi iecelšu pār daudzumu. Ieej sava kunga priekā.</div></div>
<div class="par"><div class="verse" verse="24"><div class="verse-label">24</div>Bet atnāca arī tas, kas bija dabūjis vienu talentu, un sacīja: es pazīstu tevi kā bargu cilvēku, tu pļauj, kur neesi sējis, un salasi, kur neesi kaisījis.</div></div>
<div class="par"><div class="verse" verse="25"><div class="verse-label">25</div>Es baidījos un aizgāju un apraku tavu talentu zemē. Te viņš ir, ņem savu mantu.</div></div>
<div class="par"><div class="verse" verse="26"><div class="verse-label">26</div>Bet viņa kungs atbildēja tam un sacīja: tu blēdīgais un kūtrais kalps. Ja tu zināji, ka es pļauju, kur neesmu sējis, un salasu, kur neesmu kaisījis,</div></div>
<div class="par"><div class="verse" verse="27"><div class="verse-label">27</div>tad tev vajadzēja dot manu mantu naudas mainītājiem; es pārnācis būtu saņēmis savu naudu ar augļiem.</div></div>
<div class="par"><div class="verse" verse="28"><div class="verse-label">28</div>Tāpēc ņemiet viņa talentu un dodiet to tam, kam ir desmit talentu.</div></div>
<div class="par"><div class="verse" verse="29"><div class="verse-label">29</div>Jo ikvienam, kam ir, tiks dots, un tam būs pārpilnība, bet no tā, kam nav, atņems to, kas tam ir.</div></div>
<div class="par"><div class="verse" verse="30"><div class="verse-label">30</div>Un nelietīgo kalpu izmetiet galējā tumsībā, tur būs raudāšana un zobu trīcēšana.</div></div>
<div class="par"><div class="verse" verse="31"><div class="verse-label">31</div>Bet, kad Cilvēka Dēls nāks Savā godībā un visi eņģeļi līdz ar Viņu, tad Viņš sēdēs uz Sava godības krēsla.</div></div>
<div class="par"><div class="verse" verse="32"><div class="verse-label">32</div>Un visas tautas tiks sapulcētas Viņa priekšā; un Viņš tās šķirs, kā gans šķir avis no āžiem,</div></div>
<div class="par"><div class="verse" verse="33"><div class="verse-label">33</div>un liks avis pa Savu labo, bet āžus pa kreiso roku.</div></div>
<div class="par"><div class="verse" verse="34"><div class="verse-label">34</div>Tad Ķēniņš sacīs tiem, kas pa labo roku: nāciet šurp, jūs Mana Tēva svētītie, iemantojiet Valstību, kas jums ir sataisīta no pasaules iesākuma.</div></div>
<div class="par"><div class="verse" verse="35"><div class="verse-label">35</div>Jo Es biju izsalcis un jūs esat Mani paēdinājuši; Es biju izslāpis un jūs esat Mani dzirdinājuši; Es biju svešinieks un jūs esat Mani uzņēmuši.</div></div>
<div class="par"><div class="verse" verse="36"><div class="verse-label">36</div>Es biju pliks un jūs esat Mani apģērbuši; Es biju slims un jūs esat Mani apmeklējuši; Es biju cietumā un jūs esat nākuši pie Manis.</div></div>
<div class="par"><div class="verse" verse="37"><div class="verse-label">37</div>Tad taisnie atbildēs Viņam un sacīs: Kungs, kad mēs esam Tevi redzējuši izsalkušu un Tevi paēdinājuši? Vai izslāpušu un Tevi dzirdinājuši?</div></div>
<div class="par"><div class="verse" verse="38"><div class="verse-label">38</div>Kad mēs esam Tevi redzējuši kā svešinieku un Tevi uzņēmuši? Vai pliku un Tevi apģērbuši?</div></div>
<div class="par"><div class="verse" verse="39"><div class="verse-label">39</div>Kad mēs esam Tevi redzējuši slimu vai cietumā un nākuši pie Tevis?</div></div>
<div class="par"><div class="verse" verse="40"><div class="verse-label">40</div>Tad Ķēniņš tiem atbildēs un sacīs: patiesi Es jums saku: ko jūs esat darījuši vienam no šiem Maniem vismazākajiem brāļiem, to jūs esat Man darījuši.</div></div>
<div class="par"><div class="verse" verse="41"><div class="verse-label">41</div>Tad Viņš arī sacīs tiem, kas pa kreiso roku: eita nost no Manis, jūs nolādētie, mūžīgā ugunī, kas sataisīta velnam un viņa eņģeļiem.</div></div>
<div class="par"><div class="verse" verse="42"><div class="verse-label">42</div>Jo Es biju izsalcis un jūs neesat Mani paēdinājuši; Es biju izslāpis un jūs neesat Mani dzirdinājuši.</div></div>
<div class="par"><div class="verse" verse="43"><div class="verse-label">43</div>Es biju svešinieks un jūs neesat Mani uzņēmuši; Es biju pliks, un jūs neesat Mani apģērbuši; Es biju slims un cietumā un jūs neesat Mani apmeklējuši.</div></div>
<div class="par"><div class="verse" verse="44"><div class="verse-label">44</div>Tad tie arīdzan Viņam atbildēs un sacīs: Kungs, kad mēs esam Tevi redzējuši izsalkušu vai izslāpušu, vai kā svešinieku, vai pliku, vai slimu, vai cietumā un neesam Tev kalpojuši?</div></div>
<div class="par"><div class="verse" verse="45"><div class="verse-label">45</div>Tad Viņš tiem atbildēs un sacīs: patiesi Es jums saku: ko jūs neesat darījuši vienam no šiem vismazākajiem, to jūs arīdzan Man neesat darījuši.</div></div>
<div class="par"><div class="verse" verse="46"><div class="verse-label">46</div>Un tie ieies mūžīgā sodībā, bet taisnie mūžīgā dzīvībā."</div></div>
    </body>
</html>
