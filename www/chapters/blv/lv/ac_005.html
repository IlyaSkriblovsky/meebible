
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet kāds vīrs, vārdā Ananija, ar savu sievu Sapfiru pārdeva savu īpašumu</div></div>
<div class="par"><div class="verse" verse="2"><div class="verse-label">2</div>un ar sievas ziņu paturēja sev daļu maksas un, kādu daļu atnesis, nolika to pie apustuļu kājām.</div></div>
<div class="par"><div class="verse" verse="3"><div class="verse-label">3</div>Tad Pēteris sacīja: "Ananija, kāpēc sātans piepildījis tavu sirdi, ka tu meloji Svētajam Garam un paturēji sev daļu tīruma maksas?</div></div>
<div class="par"><div class="verse" verse="4"><div class="verse-label">4</div>Vai tas, tavs būdams, nevarēja tavs palikt, un vai arī pārdots tas nebija tavā rīcībā? Kāpēc tu esi ieņēmis tādu lietu savā sirdī? Tu neesi melojis cilvēkiem, bet Dievam."</div></div>
<div class="par"><div class="verse" verse="5"><div class="verse-label">5</div>Dzirdēdams šos vārdus, Ananija pakrita un nomira, un lielas bailes pārņēma visus, kas to dzirdēja.</div></div>
<div class="par"><div class="verse" verse="6"><div class="verse-label">6</div>Bet jaunekļi piecēlušies to apkopa un, ārā iznesuši, apglabāja.</div></div>
<div class="par"><div class="verse" verse="7"><div class="verse-label">7</div>Pēc kādām trim stundām ienāca arī viņa sieva, nezinādama, kas bija noticis.</div></div>
<div class="par"><div class="verse" verse="8"><div class="verse-label">8</div>Tad Pēteris viņai teica: "Saki man, vai jūs šo tīrumu par tādu maksu esat pārdevuši?" Un viņa atbildēja: "Jā, par tādu."</div></div>
<div class="par"><div class="verse" verse="9"><div class="verse-label">9</div>Bet Pēteris viņai sacīja: "Kāpēc jūs savā starpā esat norunājuši kārdināt Tā Kunga Garu? Redzi, to kājas, kas tavu vīru apglabājuši, ir durvju priekšā un iznesīs arī tevi."</div></div>
<div class="par"><div class="verse" verse="10"><div class="verse-label">10</div>Tūdaļ tā nokrita pie viņa kājām un nomira; jaunekļi ienākuši atrada to mirušu, iznesa viņu ārā un apglabāja blakus viņas vīram.</div></div>
<div class="par"><div class="verse" verse="11"><div class="verse-label">11</div>Un lielas bailes pārņēma visu draudzi un visus, kas to dzirdēja.</div></div>
<div class="par"><div class="verse" verse="12"><div class="verse-label">12</div>Bet caur apustuļiem notika daudz zīmju un brīnumu ļaužu starpā; un visi vienprātīgi bija kopā Salamana ailē.</div></div>
<div class="par"><div class="verse" verse="13"><div class="verse-label">13</div>No pārējiem neviens neiedrošinājās ar viņiem biedroties, bet ļaudis tos augsti cienīja.</div></div>
<div class="par"><div class="verse" verse="14"><div class="verse-label">14</div>Un vēl vairāk pievienojās tādu, kas ticēja Tam Kungam, pulks vīru un sievu,</div></div>
<div class="par"><div class="verse" verse="15"><div class="verse-label">15</div>tā ka arī neveselos iznesa uz ielām un lika gultās un nestuvēs, lai, Pēterim garām ejot, kaut viņa ēna kādu no tiem apēnotu.</div></div>
<div class="par"><div class="verse" verse="16"><div class="verse-label">16</div>Arī no apkārtējām pilsētām pulks ļaužu nāca uz Jeruzālemi, nesdami neveselus un nešķīstu garu apsēstus, kas visi tika dziedināti.</div></div>
<div class="par"><div class="verse" verse="17"><div class="verse-label">17</div>Bet augstais priesteris un saduķeju sektas piederīgie, kas ap viņu bija, dusmās iedegušies,</div></div>
<div class="par"><div class="verse" verse="18"><div class="verse-label">18</div>apcietināja apustuļus un iemeta tos pilsētas cietumā.</div></div>
<div class="par"><div class="verse" verse="19"><div class="verse-label">19</div>Bet Tā Kunga eņģelis naktī atvēra cietuma durvis un, tos izvedis, sacīja:</div></div>
<div class="par"><div class="verse" verse="20"><div class="verse-label">20</div>"Ejiet, nostājieties Templī un runājiet ļaudīm visus šīs dzīvības vārdus!"</div></div>
<div class="par"><div class="verse" verse="21"><div class="verse-label">21</div>To dzirdējuši, viņi, rītam austot, iegāja Templī un mācīja. Tad ieradās augstais priesteris un tie, kas ap viņu, sasauca sinedriju un visus Israēla bērnu vecajus un sūtīja uz cietumu tos atvest.</div></div>
<div class="par"><div class="verse" verse="22"><div class="verse-label">22</div>Bet sargi, aizgājuši un viņus cietumā neatraduši, atgriezās un ziņoja:</div></div>
<div class="par"><div class="verse" verse="23"><div class="verse-label">23</div>"Mēs atradām cietumu rūpīgi aizslēgtu un sargus stāvam durvju priekšā, bet atvēruši mēs nevienu iekšā neatradām."</div></div>
<div class="par"><div class="verse" verse="24"><div class="verse-label">24</div>Kad Tempļa sardzes priekšnieks un augstie priesteri šos vārdus dzirdēja, tie bija neziņā viņu dēļ, kas še īsti noticis.</div></div>
<div class="par"><div class="verse" verse="25"><div class="verse-label">25</div>Bet kāds atnācis viņiem ziņoja: "Tie vīri, ko jūs esat likuši cietumā, stāv Templī un māca ļaudis."</div></div>
<div class="par"><div class="verse" verse="26"><div class="verse-label">26</div>Tad sardzes priekšnieks ar sargiem aizgāja un tos atveda, ne ar varu, jo tie bijās no ļaudīm, ka viņus nenomētā akmeņiem,</div></div>
<div class="par"><div class="verse" verse="27"><div class="verse-label">27</div>un, tos atveduši, statīja sinedrija priekšā. Augstais priesteris tiem vaicāja:</div></div>
<div class="par"><div class="verse" verse="28"><div class="verse-label">28</div>"Mēs esam jums stingri pavēlējuši nemācīt šinī Vārdā, un jūs ar savu mācību esat piepildījuši Jeruzālemi un gribat, lai šī cilvēka asinis nāk pār mums."</div></div>
<div class="par"><div class="verse" verse="29"><div class="verse-label">29</div>Bet Pēteris un apustuļi atbildēja: "Dievam vairāk jāklausa nekā cilvēkiem.</div></div>
<div class="par"><div class="verse" verse="30"><div class="verse-label">30</div>Mūsu tēvu Dievs ir uzmodinājis Jēzu, ko jūs esat nonāvējuši, To piekārdami pie koka;</div></div>
<div class="par"><div class="verse" verse="31"><div class="verse-label">31</div>Dievs Viņu paaugstinājis Sev pa labo roku par Valdnieku un Pestītāju, lai vestu Israēlu pie atgriešanās un grēku piedošanas.</div></div>
<div class="par"><div class="verse" verse="32"><div class="verse-label">32</div>Mēs esam šo vārdu liecinieki un arī Svētais Gars, ko Dievs devis tiem, kas Viņam paklausa."</div></div>
<div class="par"><div class="verse" verse="33"><div class="verse-label">33</div>To dzirdējuši, viņi saskaitās un gribēja tos nonāvēt.</div></div>
<div class="par"><div class="verse" verse="34"><div class="verse-label">34</div>Bet kāds farizejs, vārdā Gamaliēls, visā tautā cienīts bauslības mācītājs, piecēlās sinedrijā un pavēlēja šos cilvēkus uz īsu brīdi izvest ārā,</div></div>
<div class="par"><div class="verse" verse="35"><div class="verse-label">35</div>un sacīja sinedrijam: "Israēlieši, padomājiet labi, ko jūs gribat darīt ar šiem cilvēkiem.</div></div>
<div class="par"><div class="verse" verse="36"><div class="verse-label">36</div>Pirms kāda laika sacēlās Teuda, sacīdams, ka viņš kas esot, viņam piebiedrojās skaitā ap četri simti cilvēku; viņu nonāvēja, un visi, kas viņam paklausīja, ir izklīdināti un iznīcināti.</div></div>
<div class="par"><div class="verse" verse="37"><div class="verse-label">37</div>Pēc viņa sacēlās galilietis Jūda pierakstīšanas laikā un aizrāva sev līdzi daudz ļaužu; arī tas gāja bojā, un visi, kas viņam paklausīja, ir izklīdināti.</div></div>
<div class="par"><div class="verse" verse="38"><div class="verse-label">38</div>Tādēļ es jums tagad saku: lieciet šos cilvēkus mierā un atlaidiet viņus. Ja šis ir cilvēku nodoms un darbs, tad tas iznīks;</div></div>
<div class="par"><div class="verse" verse="39"><div class="verse-label">39</div>bet, ja tas ir no Dieva, tad jūs tos nevarēsit iznīcināt; pielūkojiet, ka jūs vēl neuzskata par Dieva pretiniekiem!"</div></div>
<div class="par"><div class="verse" verse="40"><div class="verse-label">40</div>Viņi tam paklausīja un, apustuļus ieaicinājuši, tos šauta un, piekodinādami nerunāt Jēzus Vārdā, atlaida.</div></div>
<div class="par"><div class="verse" verse="41"><div class="verse-label">41</div>Tad viņi līksmi aizgāja no sinedrija, ka bija atzīti par cienīgiem Viņa Vārda dēļ ciest negodu.</div></div>
<div class="par"><div class="verse" verse="42"><div class="verse-label">42</div>Un viņi nemitējās Templī un pa mājām ik dienas mācīt un sludināt Kristu Jēzu.</div></div>
    </body>
</html>
