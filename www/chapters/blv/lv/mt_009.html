
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Viņš kāpa laivā, pārcēlās un nāca Savā pilsētā.</div></div>
<div class="par"><div class="verse" verse="2"><div class="verse-label">2</div>Un redzi, pie Viņa atnesa triekas ķertu cilvēku, tas gulēja gultā. Kad Jēzus viņu ticību redzēja, Viņš sacīja uz triekas ķerto: "Ņemies drošu prātu, dēls, tavi grēki tev piedoti."</div></div>
<div class="par"><div class="verse" verse="3"><div class="verse-label">3</div>Un redzi, daži no rakstu mācītājiem sacīja pie sevis: "Šis zaimo Dievu."</div></div>
<div class="par"><div class="verse" verse="4"><div class="verse-label">4</div>Un Jēzus, viņu domas redzēdams, sacīja: "Kāpēc jūs domājat ļaunu savās sirdīs?</div></div>
<div class="par"><div class="verse" verse="5"><div class="verse-label">5</div>Kas ir vieglāk - vai sacīt: tev tavi grēki piedoti, - vai sacīt: celies un staigā?</div></div>
<div class="par"><div class="verse" verse="6"><div class="verse-label">6</div>Bet lai jūs zinātu, ka Cilvēka Dēlam ir vara virs zemes grēkus piedot." Viņš saka uz triekas ķerto: "Celies, ņem savu gultu un ej uz mājām."</div></div>
<div class="par"><div class="verse" verse="7"><div class="verse-label">7</div>Un tas cēlās un gāja uz mājām.</div></div>
<div class="par"><div class="verse" verse="8"><div class="verse-label">8</div>Bet, kad ļaudis to redzēja, tie brīnījās un slavēja Dievu, kas tādu varu devis cilvēkiem.</div></div>
<div class="par"><div class="verse" verse="9"><div class="verse-label">9</div>Un, kad Jēzus no turienes aizgāja, Viņš redzēja vienu cilvēku, vārdā Mateju, pie muitas būdas sēžam un saka uz to: "Nāc Man pakaļ." Un tas cēlās un sekoja Viņam.</div></div>
<div class="par"><div class="verse" verse="10"><div class="verse-label">10</div>Un notika, Tam viņa namā pie galda sēžot, redzi, daudz muitnieku un grēcinieku nāca un sēdēja līdz ar Jēzu un Viņa mācekļiem pie galda.</div></div>
<div class="par"><div class="verse" verse="11"><div class="verse-label">11</div>Kad farizeji to redzēja, tie sacīja Viņa mācekļiem: "Kāpēc jūsu Mācītājs ēd kopā ar muitniekiem un grēciniekiem?"</div></div>
<div class="par"><div class="verse" verse="12"><div class="verse-label">12</div>Bet Viņš, to dzirdēdams, sacīja: "Ne veseliem vajag ārsta, bet slimiem.</div></div>
<div class="par"><div class="verse" verse="13"><div class="verse-label">13</div>Bet jūs eita un mācaities, ko tas nozīmē: Man patīk žēlastība un ne upuris. Jo Es neesmu nācis aicināt taisnos, bet grēciniekus."</div></div>
<div class="par"><div class="verse" verse="14"><div class="verse-label">14</div>Pēc tam Jāņa mācekļi atnāca pie Viņa un sacīja: "Kāpēc mēs un farizeji gavējam, bet Tavi mācekļi negavē?"</div></div>
<div class="par"><div class="verse" verse="15"><div class="verse-label">15</div>Un Jēzus tiem sacīja: "Vai kāzu ļaudis var bēdāties, kamēr līgavainis pie viņiem? Bet nāks dienas, kad viņiem atņems līgavaini, tad tie gavēs.</div></div>
<div class="par"><div class="verse" verse="16"><div class="verse-label">16</div>Neviens nelāpa vecas drēbes ar jaunas vadmalas ielāpu; jo ielāps noplīst no drēbēm, un plīsums paliek lielāks.</div></div>
<div class="par"><div class="verse" verse="17"><div class="verse-label">17</div>Arī jaunu vīnu nelej vecos ādas traukos, citādi trauki saplīst un vīns izlejas, un trauki iet bojā. Bet jaunu vīnu lej jaunos traukos, tad abi paliek veseli."</div></div>
<div class="par"><div class="verse" verse="18"><div class="verse-label">18</div>Un, Viņam ar tiem runājot, redzi, viens vecākais atnāca, metās Viņa priekšā zemē un sacīja: "Mana meita nupat nomira, bet nāc, uzliec Tu viņai Savu roku, tad tā taps dzīva."</div></div>
<div class="par"><div class="verse" verse="19"><div class="verse-label">19</div>Un Jēzus cēlās un sekoja viņam ar Saviem mācekļiem.</div></div>
<div class="par"><div class="verse" verse="20"><div class="verse-label">20</div>Un redzi, viena sieva, kas divpadsmit gadus bija slimojusi ar asiņošanu, pienāca no muguras un aizskāra Viņa drēbju vīli,</div></div>
<div class="par"><div class="verse" verse="21"><div class="verse-label">21</div>jo tā sacīja pati pie sevis: "Kaut tik vien Viņa drēbes varētu aizskart, tad es taptu vesela."</div></div>
<div class="par"><div class="verse" verse="22"><div class="verse-label">22</div>Tad Jēzus, pagriezies un to ieraudzījis, sacīja: "Ņemies drošu sirdi, meita! Tava ticība tev palīdzējusi." Un sieva tapa vesela tanī pašā stundā.</div></div>
<div class="par"><div class="verse" verse="23"><div class="verse-label">23</div>Kad Jēzus ienāca vecākā namā un redzēja stabulniekus un uztrauktus ļaudis,</div></div>
<div class="par"><div class="verse" verse="24"><div class="verse-label">24</div>Viņš tiem uzsauca: "Atkāpieties! Jo meitene nav mirusi, bet guļ." Un tie Viņu izsmēja.</div></div>
<div class="par"><div class="verse" verse="25"><div class="verse-label">25</div>Bet, kad ļaužu pulku izdzina ārā, Viņš iegāja iekšā un satvēra to pie rokas, tad meitene piecēlās.</div></div>
<div class="par"><div class="verse" verse="26"><div class="verse-label">26</div>Un šī slava izpaudās pa visu zemi.</div></div>
<div class="par"><div class="verse" verse="27"><div class="verse-label">27</div>Un, kad Jēzus no turienes aizgāja, divi akli sekoja Viņam, brēkdami un sacīdami: "Tu, Dāvida dēls, apžēlojies par mums!"</div></div>
<div class="par"><div class="verse" verse="28"><div class="verse-label">28</div>Un, Viņam namā ieejot, aklie Tam piegāja klāt, un Jēzus tiem saka: "Vai jūs ticat, ka Es to spēju darīt?" Tie Viņam atbild: "Ticam, Kungs!"</div></div>
<div class="par"><div class="verse" verse="29"><div class="verse-label">29</div>Tad Tas aizskāra viņu acis un sacīja: "Lai jums notiek pēc jūsu ticības."</div></div>
<div class="par"><div class="verse" verse="30"><div class="verse-label">30</div>Un viņu acis atvērās, un Jēzus tiem piekodināja, sacīdams: "Pielūkojiet, ka neviens to nedabū zināt."</div></div>
<div class="par"><div class="verse" verse="31"><div class="verse-label">31</div>Bet tie aizgāja un izdaudzināja Viņu pa visu to zemi.</div></div>
<div class="par"><div class="verse" verse="32"><div class="verse-label">32</div>Kad tie bija aizgājuši, redzi, pie Viņa atnesa mēmu, ļauna gara apsēstu cilvēku.</div></div>
<div class="par"><div class="verse" verse="33"><div class="verse-label">33</div>Un, kad ļaunais gars bija izdzīts, mēmais sāka runāt. Tad ļaudis brīnījās un sacīja: "Tādas lietas Israēlā vēl nekad nav notikušas."</div></div>
<div class="par"><div class="verse" verse="34"><div class="verse-label">34</div>Bet farizeji sacīja: "Viņš izdzen ļaunos garus ar ļauno garu virsnieka palīdzību."</div></div>
<div class="par"><div class="verse" verse="35"><div class="verse-label">35</div>Un Jēzus apstaigāja visas pilsētas un ciemus, mācīdams viņu sinagogās un sludinādams Valstības evaņģēliju, un dziedinādams visas sērgas un slimības.</div></div>
<div class="par"><div class="verse" verse="36"><div class="verse-label">36</div>Un, kad Viņš ļaužu pulkus redzēja, sirds Viņam par tiem iežēlojās, jo tie bija novārdzināti un atstāti kā avis, kam nav gana.</div></div>
<div class="par"><div class="verse" verse="37"><div class="verse-label">37</div>Tad Viņš saka uz Saviem mācekļiem: "Pļaujamā daudz, bet pļāvēju maz.</div></div>
<div class="par"><div class="verse" verse="38"><div class="verse-label">38</div>Tāpēc lūdziet pļaujas Kungu, lai Viņš izsūta strādniekus Savā pļaujamā."</div></div>
    </body>
</html>
