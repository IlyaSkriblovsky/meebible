
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim Jedutunam. Dāvida dziesma.</div></div>
<div class="par"><div class="verse" verse="2"><div class="verse-label">2</div>Es biju apņēmies:"Es uzmanīšu savus ceļus, ka negrēkoju ar savu mēli. Es uzlikšu iemauktus savai mutei, kamēr bezdievīgais vēl manā priekšā."</div></div>
<div class="par"><div class="verse" verse="3"><div class="verse-label">3</div>Es apklusu un nerunāju, es kļuvu pilnīgi kā mēms, tālu no laimes, bet manas sāpes auga augumā.</div></div>
<div class="par"><div class="verse" verse="4"><div class="verse-label">4</div>Mana sirds smeldza manās krūtīs, manas pārdomas lika iedegties ugunij manā dvēselē, un man bija jārunā ar savu mēli:</div></div>
<div class="par"><div class="verse" verse="5"><div class="verse-label">5</div>"Dari man zināmu, Kungs, manu galu un kāds ir manu dienu mērs, lai es saprotu, cik nīcīgs es esmu!</div></div>
<div class="par"><div class="verse" verse="6"><div class="verse-label">6</div>Redzi, Tu manas dienas esi licis sprīža garumā, un mans mūža ilgums nav it nekas Tavā priekšā. Tikai vēja pūsma ir cilvēks savās mūža gaitās! (Sela.)</div></div>
<div class="par"><div class="verse" verse="7"><div class="verse-label">7</div>Cilvēks staigā kā ēna. Un nieka dēļ viņš raizējas. Viņš krāj mantu kaudzēm, bet nezina, kam tā būs.</div></div>
<div class="par"><div class="verse" verse="8"><div class="verse-label">8</div>Nu uz ko tad, Kungs, lai es ceru? Mana cerība ir vienīgi uz Tevi.</div></div>
<div class="par"><div class="verse" verse="9"><div class="verse-label">9</div>Izglāb mani no visiem maniem pārkāpumiem un neliec man bezprāšiem kļūt par apsmieklu!</div></div>
<div class="par"><div class="verse" verse="10"><div class="verse-label">10</div>Es esmu apklusis, savu muti es neatveru, jo Tu esi to tā nolicis.</div></div>
<div class="par"><div class="verse" verse="11"><div class="verse-label">11</div>Atlaid man Tevis uzlikto sodu, jo Tavas rokas smagums mani iznīcina.</div></div>
<div class="par"><div class="verse" verse="12"><div class="verse-label">12</div>Kad Tu cilvēku pārmāci par viņa noziegumiem, tad viņa godība iznīkst kā drāna, ko saēd kodes. Tiešām, tikai vēja pūsma ir cilvēks! (Sela.)</div></div>
<div class="par"><div class="verse" verse="13"><div class="verse-label">13</div>Uzklausi manu lūgšanu, Kungs, sadzirdi manu saukšanu, neciet klusu, kad leju asaras, jo es esmu Tavā priekšā tikai svešinieks un piedzīvotājs kā visi mani tēvi.</div></div>
<div class="par"><div class="verse" verse="14"><div class="verse-label">14</div>Novērs manas mokas, ka es atspirgstu un gaišāks kļūst mans skats, pirms es aizeimu un vairs neesmu!"</div></div>
    </body>
</html>
