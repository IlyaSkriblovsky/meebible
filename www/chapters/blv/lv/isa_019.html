
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Spriedums par Ēģipti. Redzi, Tas Kungs brauc uz skrejoša mākoņa un nonāk Ēģiptē! Ēģiptes elki dreb Viņa priekšā, un ēģiptiešu sirdis saplok un izsamist viņu krūtīs.</div></div>
<div class="par"><div class="verse" verse="2"><div class="verse-label">2</div>"Es sacelšu ēģiptiešus, ka tie karos cits pret citu, brālis pret brāli, draugs pret draugu, pilsēta pret pilsētu, valsts pret valsti.</div></div>
<div class="par"><div class="verse" verse="3"><div class="verse-label">3</div>Ēģiptiešiem sašļuks dūša un zudīs drosme viņu krūtīs, Es aptumšošu viņu garu; tie meklēs padomu pie elkiem un burvjiem, pie vārdotājiem un gaišreģiem.</div></div>
<div class="par"><div class="verse" verse="4"><div class="verse-label">4</div>Es nodošu Ēģipti bargu kungu rokās, nežēlīgs ķēniņš valdīs pār viņiem," tā saka Dievs, Tas Kungs Cebaots.</div></div>
<div class="par"><div class="verse" verse="5"><div class="verse-label">5</div>Ūdens izsīks Nīlas upē, tā izžūs līdz pamatiem.</div></div>
<div class="par"><div class="verse" verse="6"><div class="verse-label">6</div>Upju attekas izplatīs nelabu smaku, Nīlas pietekas kļūs seklas un sausas, niedres un meldri savītīs.</div></div>
<div class="par"><div class="verse" verse="7"><div class="verse-label">7</div>Zāle upes līčos un krastos izzudīs, un visi sējumi pie upes novītīs un iznīks.</div></div>
<div class="par"><div class="verse" verse="8"><div class="verse-label">8</div>Tad zvejnieki žēlosies un skums makšķernieki un visi, kas izmet tīklus upē.</div></div>
<div class="par"><div class="verse" verse="9"><div class="verse-label">9</div>Izmisums pārņems tos, kas vērpj linu dzijas un kas auž baltas drēbes.</div></div>
<div class="par"><div class="verse" verse="10"><div class="verse-label">10</div>Tā būs sagrauti visi zemes un tautas balsti un apbēdināti visi algādži.</div></div>
<div class="par"><div class="verse" verse="11"><div class="verse-label">11</div>Tīrie neprašas ir kļuvuši Coānas pārvaldnieki, un muļķīgi padomnieki ir faraona gudrie padomdevēji. Kā jūs varat sacīt faraonam: es esmu gudru ļaužu pēcnācējs, es esmu agrāko ķēniņu dēls?</div></div>
<div class="par"><div class="verse" verse="12"><div class="verse-label">12</div>Kur tad nu ir tavi gudrie? Lai tie tev rāda un atklāj, ko Tas Kungs Cebaots nolēmis par Ēģipti!</div></div>
<div class="par"><div class="verse" verse="13"><div class="verse-label">13</div>Bet Coānas vadītāji ir palikuši par muļķiem, Memfisas dižciltīgie ir pievīlušies, un Ēģipti maldina tās cilšu galvenie.</div></div>
<div class="par"><div class="verse" verse="14"><div class="verse-label">14</div>Tas Kungs viņiem iedvesis apjukuma garu, ka tie maldina Ēģipti visos tās pasākumos; un tie kā piedzērušies vārtās savos vēmekļos.</div></div>
<div class="par"><div class="verse" verse="15"><div class="verse-label">15</div>Tad Ēģiptei neizdosies neviens darbs, ko varētu veikt galva vai aste, celms vai zars.</div></div>
<div class="par"><div class="verse" verse="16"><div class="verse-label">16</div>Tanī dienā ēģiptieši būs kā sievas, tie trīcēs bailēs no Tā Kunga Cebaota rokas, ko Viņš pacēlis pār tiem.</div></div>
<div class="par"><div class="verse" verse="17"><div class="verse-label">17</div>No Jūdas zemes Ēģiptei šķitīs draudam briesmas. To pieminot, tos pārņems bailes, ievērojot to, ko Tas Kungs Cebaots nolēmis par viņiem.</div></div>
<div class="par"><div class="verse" verse="18"><div class="verse-label">18</div>Tanī dienā piecas Ēģiptes pilsētas runās Kānaānas valodu un piesauks To Kungu Cebaotu; un viena no tām būs Ir-Heresa.</div></div>
<div class="par"><div class="verse" verse="19"><div class="verse-label">19</div>Tanī dienā stāvēs Tam Kungam altāris pašā Ēģiptes zemes vidū un piemiņas stabs pie zemes robežām.</div></div>
<div class="par"><div class="verse" verse="20"><div class="verse-label">20</div>Abi tie būs Tam Kungam Cebaotam par zīmi un liecību Ēģiptes zemē. Kad viņi brēks uz To Kungu savu apspiedēju dēļ, tad Viņš sūtīs viņiem palīgu, kas tos aizstāvēs un izglābs.</div></div>
<div class="par"><div class="verse" verse="21"><div class="verse-label">21</div>Tas Kungs atklās ēģiptiešiem Savu vaigu, un Ēģipte tanī dienā atzīs To Kungu un kalpos Viņam ar kaujamiem un ēdamiem upuriem, viņi raidīs pie Tā Kunga solījumus un tos arī pildīs.</div></div>
<div class="par"><div class="verse" verse="22"><div class="verse-label">22</div>Kad Tas Kungs ēģiptiešus būs sitis un atkal dziedinājis, tie atgriezīsies pie Tā Kunga, un Viņš tiem būs žēlīgs un tos glābs.</div></div>
<div class="par"><div class="verse" verse="23"><div class="verse-label">23</div>Tanī dienā cilvēku izveidots ceļš vedīs no Ēģiptes uz Asīriju, un asīrieši staigās uz Ēģipti un ēģiptieši uz Asīriju, un ēģiptieši kopā ar asīriešiem kalpos Tam Kungam.</div></div>
<div class="par"><div class="verse" verse="24"><div class="verse-label">24</div>Tanī dienā Israēls būs kā trešais kopā ar Ēģipti un Asīriju visai zemei par svētību.</div></div>
<div class="par"><div class="verse" verse="25"><div class="verse-label">25</div>Tas Kungs Cebaots tos svētīs, sacīdams: "Svētīta lai ir Ēģipte un Asīrija - Mana tauta, Manu roku darbs, un Israēls - Mans mantojums!"</div></div>
    </body>
</html>
