
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Jāzeps gāja un sacīja faraonam: "Mans tēvs un mani brāļi ar saviem sīklopiem un ar saviem liellopiem un ar visu, kas tiem pieder, ir atnākuši no Kānaāna zemes un tagad ir Gošenes zemē."</div></div>
<div class="par"><div class="verse" verse="2"><div class="verse-label">2</div>Un viņš paņēma piecus vīrus no savu brāļu vidus un atveda tos pie faraona.</div></div>
<div class="par"><div class="verse" verse="3"><div class="verse-label">3</div>Un faraons sacīja viņa brāļiem: "Kāda jūsu nodarbošanās?" Tie atbildēja: "Tavi kalpi ir avju gani, kā mēs, tā arī mūsu tēvi."</div></div>
<div class="par"><div class="verse" verse="4"><div class="verse-label">4</div>Un viņi sacīja faraonam: "Mēs esam nākuši, lai kā svešinieki piemājotu šinī zemē, jo nav ganību tiem sīklopiem, kas pieder taviem kalpiem, tāpēc ka bads Kānaāna zemē ir smags. Tad nu, lūdzams, atļauj taviem kalpiem dzīvot Gošenes zemē."</div></div>
<div class="par"><div class="verse" verse="5"><div class="verse-label">5</div>Tad faraons sacīja Jāzepam, teikdams: "Tavs tēvs un tavi brāļi ir atnākuši pie tevis.</div></div>
<div class="par"><div class="verse" verse="6"><div class="verse-label">6</div>Ēģiptes zeme ir tavā priekšā; vislabākajā zemes daļā lai apmetas tavs tēvs un tavi brāļi - Gošenes zemē, un, ja tu atzīsti, ka starp viņiem ir krietni vīri, tad iecel tos par pārraugiem tiem lopiem, kas man pieder."</div></div>
<div class="par"><div class="verse" verse="7"><div class="verse-label">7</div>Un Jāzeps atveda savu tēvu Jēkabu un stādīja priekšā to faraonam, un Jēkabs svētīja faraonu.</div></div>
<div class="par"><div class="verse" verse="8"><div class="verse-label">8</div>Un faraons prasīja Jēkabam: "Cik daudz tev gadu?"</div></div>
<div class="par"><div class="verse" verse="9"><div class="verse-label">9</div>Un Jēkabs sacīja faraonam: "Mani svešniecības gadi ir simts trīsdesmit; īsi un bēdu pilni ir mani mūža gadi, un tie nesasniedz manu tēvu mūža gadus viņu klejošanas laikos."</div></div>
<div class="par"><div class="verse" verse="10"><div class="verse-label">10</div>Un Jēkabs svētīja faraonu un aizgāja prom no faraona.</div></div>
<div class="par"><div class="verse" verse="11"><div class="verse-label">11</div>Tā Jāzeps iedeva savam tēvam un saviem brāļiem dzīves vietas un zemes īpašumus Ēģiptes labākajā daļā, Ramzesa novadā, kā to faraons bija pavēlējis.</div></div>
<div class="par"><div class="verse" verse="12"><div class="verse-label">12</div>Un Jāzeps apgādāja savu tēvu un savus brāļus un visu sava tēva namu ar maizi pēc bērnu skaita.</div></div>
<div class="par"><div class="verse" verse="13"><div class="verse-label">13</div>Un nebija maizes visā tanī zemē, jo bads bija jo smags, tā ka Ēģiptes zemei un Kānaāna zemei draudēja izmiršana.</div></div>
<div class="par"><div class="verse" verse="14"><div class="verse-label">14</div>Un Jāzeps savāca visu naudu, kas bija Ēģiptes un Kānaāna zemē, par to labību, ko tie bija pirkuši, un aiznesa šo naudu faraona namā.</div></div>
<div class="par"><div class="verse" verse="15"><div class="verse-label">15</div>Kad nauda Ēģiptes zemē un Kānaāna zemē bija izsmelta, tad visi ēģiptieši nāca pie Jāzepa, teikdami: "Dod mums maizi! Kāpēc mums mirt? Mums vairs nav naudas."</div></div>
<div class="par"><div class="verse" verse="16"><div class="verse-label">16</div>Un Jāzeps atbildēja: "Atvediet man savus ganāmpulkus, tad es došu jums par jūsu lopiem, ja jums vairs nav naudas."</div></div>
<div class="par"><div class="verse" verse="17"><div class="verse-label">17</div>Tad viņi atveda savus lopus pie Jāzepa, un Jāzeps iedeva tiem maizi pret zirgiem, sīklopiem, liellopiem un ēzeļiem; un tanī gadā viņš tos apgādāja ar labību pret nodotiem lopiem.</div></div>
<div class="par"><div class="verse" verse="18"><div class="verse-label">18</div>Kad gads bija pagājis, tie arī nākamajā gadā nāca pie viņa un sacīja: "Mēs mūsu kungam nevaram slēpt, ka nauda ir pagalam, bet liellopi pieder mūsu kungam; mums nekā vairs cita nav mūsu kunga priekšā kā mēs paši un mūsu zeme.</div></div>
<div class="par"><div class="verse" verse="19"><div class="verse-label">19</div>Kāpēc lai mēs mirstam tavu acu priekšā, mēs un mūsu zeme? Pērc mūs un mūsu laukus pret maizi, tad mēs ar savu zemi būsim faraona vergi. Tikai dod labību sēklai, ka mēs paliekam dzīvi un nemirstam un zeme nepaliek par tuksnesi."</div></div>
<div class="par"><div class="verse" verse="20"><div class="verse-label">20</div>Un Jāzeps nopirka faraonam visu Ēģiptes zemi, jo ēģiptieši pārdeva ikviens savu tīrumu, tāpēc ka pārāk nepanesams bija bads. Tā zeme nonāca faraona īpašumā.</div></div>
<div class="par"><div class="verse" verse="21"><div class="verse-label">21</div>Un tautu viņš pārvērta par vergiem no viena Ēģiptes zemes gala līdz otram.</div></div>
<div class="par"><div class="verse" verse="22"><div class="verse-label">22</div>Tikai priesteru zemes viņš neuzpirka, jo priesteriem bija faraona dots likumīgs ienākums, un viņi pārtika no ienākuma, ko faraons viņiem bija nolicis, un tādēļ tie savus tīrumus nepārdeva.</div></div>
<div class="par"><div class="verse" verse="23"><div class="verse-label">23</div>Un Jāzeps sacīja tautai: "Redzi, es esmu tagad nopircis jūs un jūsu zemes faraonam. Te jums sēkla, ko savus laukus apsēt.</div></div>
<div class="par"><div class="verse" verse="24"><div class="verse-label">24</div>Bet ar augļiem būs tā, ka jums piektā daļa jādod faraonam, bet četras daļas paliks jums gan tīruma sēklai, gan barībai jums un tiem, kas jūsu namā, un pārtikai jūsu mazajiem bērniem."</div></div>
<div class="par"><div class="verse" verse="25"><div class="verse-label">25</div>Un viņi atbildēja: "Tu mūsu dzīvības esi izglābis; ja mēs tikai varam atrast labvēlību sava kunga acīs, mēs būsim vergi faraonam."</div></div>
<div class="par"><div class="verse" verse="26"><div class="verse-label">26</div>Un Jāzeps to izdeva kā likumu, kas līdz pat šai dienai pastāv Ēģiptes zemē, ka piektā daļa jādod faraonam. Tikai priesteru zemes nebija pakļautas faraonam.</div></div>
<div class="par"><div class="verse" verse="27"><div class="verse-label">27</div>Tā Israēls apmetās Gošenes zemē, Ēģiptē, un tiem bija tur īpašumi, un viņi augļojās un ļoti vairojās.</div></div>
<div class="par"><div class="verse" verse="28"><div class="verse-label">28</div>Jēkabs nodzīvoja Ēģiptē septiņpadsmit gadus, un Jēkaba mūža gadi bija simts četrdesmit septiņi gadi.</div></div>
<div class="par"><div class="verse" verse="29"><div class="verse-label">29</div>Kad tuvojās laiks, ka Israēlam bija jāmirst, tad viņš ataicināja savu dēlu Jāzepu un sacīja viņam: "Ja es esmu atradis labvēlību tavās acīs, tad liec savu roku zem mana ciskas kaula un parādi man žēlastību un mīlestību - neapglabā mani Ēģiptes zemē,</div></div>
<div class="par"><div class="verse" verse="30"><div class="verse-label">30</div>bet ļauj man gulēt pie maniem tēviem. Aizved mani no Ēģiptes un apglabā mani viņu kapos." Tad tas sacīja: "Es darīšu, kā tu saki."</div></div>
<div class="par"><div class="verse" verse="31"><div class="verse-label">31</div>Un viņš sacīja: "Zvēri man!" Un tas zvērēja viņam. Tad Israēls zemu noliecās savas gultas galvgalī.</div></div>
    </body>
</html>
