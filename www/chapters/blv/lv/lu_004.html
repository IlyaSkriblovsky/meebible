
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Jēzus, Svētā Gara pilns, aizgāja no Jordānas</div></div>
<div class="par"><div class="verse" verse="2"><div class="verse-label">2</div>un garā tapa pa tuksnesi vadīts četrdesmit dienas un velna kārdināts. Šinīs dienās Viņš nekā nebija ēdis, un, kad tās bija pagājušas, Viņam gribējās ēst.</div></div>
<div class="par"><div class="verse" verse="3"><div class="verse-label">3</div>Tad velns Viņu uzrunāja: "Ja Tu esi Dieva Dēls, tad saki šim akmenim, lai tas top par maizi."</div></div>
<div class="par"><div class="verse" verse="4"><div class="verse-label">4</div>Bet Jēzus viņam atbildēja: "Stāv rakstīts: cilvēks nedzīvo no maizes vien."</div></div>
<div class="par"><div class="verse" verse="5"><div class="verse-label">5</div>Tad velns Viņu uzveda kalnā un vienā acumirklī rādīja Tam visas pasaules valstis.</div></div>
<div class="par"><div class="verse" verse="6"><div class="verse-label">6</div>Un velns Viņam sacīja: "Es Tev došu visu šo varas pilnību un šo godību, jo tā man nodota, un, kam es gribu, tam es to varu dot.</div></div>
<div class="par"><div class="verse" verse="7"><div class="verse-label">7</div>Ja Tu nu mani pielūgsi, tad viss tas būs Tavs."</div></div>
<div class="par"><div class="verse" verse="8"><div class="verse-label">8</div>Bet Jēzus tam atbildēja, sacīdams: "Stāv rakstīts: tev būs pielūgt Dievu, savu Kungu, un Viņam vien kalpot."</div></div>
<div class="par"><div class="verse" verse="9"><div class="verse-label">9</div>Tad tas aizveda Viņu uz Jeruzālemi un nostatīja Viņu Tempļa jumta galā un sacīja Viņam: "Ja Tu esi Dieva Dēls, tad meties no šejienes lejā.</div></div>
<div class="par"><div class="verse" verse="10"><div class="verse-label">10</div>Jo stāv rakstīts: Viņš dos Saviem eņģeļiem pavēli Tevis dēļ pasargāt Tevi,</div></div>
<div class="par"><div class="verse" verse="11"><div class="verse-label">11</div>un tie Tevi nesīs uz rokām, ka Tu Savu kāju pie akmens nepiedauzīsi."</div></div>
<div class="par"><div class="verse" verse="12"><div class="verse-label">12</div>Bet Jēzus viņam atbildēdams sacīja: "Ir sacīts: tev nebūs Dievu, savu Kungu, kārdināt."</div></div>
<div class="par"><div class="verse" verse="13"><div class="verse-label">13</div>Un velns, visu savu kārdināšanu izbeidzis, atstāja Viņu līdz turpmākam laikam.</div></div>
<div class="par"><div class="verse" verse="14"><div class="verse-label">14</div>Bet Jēzus Gara spēkā griezās atpakaļ uz Galileju, un Viņa slava izpaudās pa visu apkārtni.</div></div>
<div class="par"><div class="verse" verse="15"><div class="verse-label">15</div>Un Viņš mācīja viņu sinagogās, un visi Viņu slavēja.</div></div>
<div class="par"><div class="verse" verse="16"><div class="verse-label">16</div>Tā Viņš nonāca Nacaretē, kur Viņš bija uzaudzis, un pēc Sava ieraduma Viņš sabata dienā iegāja sinagogā. Viņš piecēlās, lai lasītu.</div></div>
<div class="par"><div class="verse" verse="17"><div class="verse-label">17</div>Viņam pasniedza pravieša Jesajas grāmatu. Grāmatu atverot, Viņam gadījās tā vieta, kur bija rakstīts:</div></div>
<div class="par"><div class="verse" verse="18"><div class="verse-label">18</div>"Tā Kunga Gars ir uz Manis, jo Viņš Mani svaidījis sludināt prieka vēsti nabagiem, pasludināt atsvabināšanu cietumniekiem un akliem gaismu, satriektos palaist vaļā</div></div>
<div class="par"><div class="verse" verse="19"><div class="verse-label">19</div>un pasludināt mūsu Kunga žēlastības gadu."</div></div>
<div class="par"><div class="verse" verse="20"><div class="verse-label">20</div>Un, grāmatu aizvēris, Viņš to atdeva sulainim un apsēdās. Un visi, kas bija sinagogā, vērsa savus skatus uz Viņu.</div></div>
<div class="par"><div class="verse" verse="21"><div class="verse-label">21</div>Un Viņš iesāka uz tiem runāt: "Šodien šis jūsu ausīm dzirdētais raksts ir piepildīts."</div></div>
<div class="par"><div class="verse" verse="22"><div class="verse-label">22</div>Un visi Viņam piebalsoja un brīnījās par žēlastības vārdiem, kas nāca pār Viņa lūpām, un sacīja: "Vai šis nav Jāzepa dēls?"</div></div>
<div class="par"><div class="verse" verse="23"><div class="verse-label">23</div>Bet Viņš tiem sacīja: "Jūs katrā ziņā Man sacīsit šo sakāmo vārdu: ārsts, dziedini pats Sevi! Visu, ko esam dzirdējuši notiekam Kapernaumā, to dari arī šeit Savā tēvu zemē."</div></div>
<div class="par"><div class="verse" verse="24"><div class="verse-label">24</div>Bet Viņš teica: "Tiešām Es jums saku: neviens pravietis netiek cienīts savā tēvu zemē.</div></div>
<div class="par"><div class="verse" verse="25"><div class="verse-label">25</div>Jo patiesi Es jums saku: daudz atraitņu bija Israēla zemē Ēlijas dienās, kad debess bija aizslēgta trīs gadus un sešus mēnešus, tā ka liels bads nāca pār visu zemi,</div></div>
<div class="par"><div class="verse" verse="26"><div class="verse-label">26</div>tomēr Ēlija netapa ne pie vienas sūtīts kā vien pie atraitnes Sareptā, Sidonijā.</div></div>
<div class="par"><div class="verse" verse="27"><div class="verse-label">27</div>Un daudz spitālīgo bija Israēla zemē pravieša Elīsas laikā, tomēr neviens no tiem netika šķīstīts kā vien sīrietis Naamans."</div></div>
<div class="par"><div class="verse" verse="28"><div class="verse-label">28</div>Un, to dzirdēdami, visi sinagogā tapa dusmu pilni</div></div>
<div class="par"><div class="verse" verse="29"><div class="verse-label">29</div>un cēlās un izdzina Viņu no pilsētas ārā līdz kalna malai, uz kura pilsēta bija celta, lai nogāztu To zemē.</div></div>
<div class="par"><div class="verse" verse="30"><div class="verse-label">30</div>Bet Viņš, caur viņu vidu iedams, aizgāja.</div></div>
<div class="par"><div class="verse" verse="31"><div class="verse-label">31</div>Un Viņš nogāja uz Kapernaumu, pilsētu Galilejā, un tos mācīja sabatā.</div></div>
<div class="par"><div class="verse" verse="32"><div class="verse-label">32</div>Un viņi bija pārsteigti par Viņa mācību, jo Viņa vārdi bija vareni.</div></div>
<div class="par"><div class="verse" verse="33"><div class="verse-label">33</div>Bet tur sinagogā bija cilvēks, kam bija nešķīsts gars, tas sāka stiprā balsī saukt:</div></div>
<div class="par"><div class="verse" verse="34"><div class="verse-label">34</div>"Vai, kas mums ar Tevi, Jēzu Nacarieti? Vai esi nācis mūs nomaitāt? Es zinu, kas Tu esi - Dieva Svētais."</div></div>
<div class="par"><div class="verse" verse="35"><div class="verse-label">35</div>Bet Jēzus viņu apdraudēja, sacīdams: "Ciet klusu un izej no tā." Un ļaunais gars to nogāza zemē viņu vidū un izgāja no viņa, nekā ļauna nenodarījis.</div></div>
<div class="par"><div class="verse" verse="36"><div class="verse-label">36</div>Tad izbailes pārņēma visus, un viņi sacīja cits citam: "Kas tas par vārdu, kura varā un spēkā Viņš pavēl nešķīstiem gariem un tie aiziet?"</div></div>
<div class="par"><div class="verse" verse="37"><div class="verse-label">37</div>Un Viņa slava izplatījās pa visu apkārtējo zemi.</div></div>
<div class="par"><div class="verse" verse="38"><div class="verse-label">38</div>Bet, cēlies no sinagogas, Viņš nonāca Sīmaņa namā. Bet Sīmaņa sievasmāte gulēja slima smagā drudzī, un viņas dēļ tie Viņu lūdza.</div></div>
<div class="par"><div class="verse" verse="39"><div class="verse-label">39</div>Viņš tai piegāja klāt, pārliecās pār to un apsauca drudzi, un tas to atstāja. Un viņa tanī pašā brīdī uzcēlās un tiem kalpoja.</div></div>
<div class="par"><div class="verse" verse="40"><div class="verse-label">40</div>Saulei norietot, visi, kam bija kādi neveseli ar visdažādākām kaitēm, bija tos atveduši pie Viņa. Bet Viņš ikvienam no tiem uzlika rokas un tos dziedināja.</div></div>
<div class="par"><div class="verse" verse="41"><div class="verse-label">41</div>Arī ļaunie gari daudzus atstāja, kliegdami un saukdami: "Tu esi Dieva Dēls!" Bet Viņš tos apsauca un neļāva runāt, jo tie zināja, ka Viņš ir Kristus.</div></div>
<div class="par"><div class="verse" verse="42"><div class="verse-label">42</div>Bet, gaismai austot, Viņš iziedams aizgāja uz tuksnesi. Bet ļaudis Viņu meklēja un nogāja pie Viņa un gribēja Viņu aizturēt, lai Tas viņus neatstātu.</div></div>
<div class="par"><div class="verse" verse="43"><div class="verse-label">43</div>Bet Viņš tiem sacīja: "Arī citām pilsētām Man jānes labā vēsts par Dieva valstību, jo tam Es esmu sūtīts."</div></div>
<div class="par"><div class="verse" verse="44"><div class="verse-label">44</div>Un Viņš sludināja Jūdejas sinagogās.</div></div>
    </body>
</html>
