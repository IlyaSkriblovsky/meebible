
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc tam es dzirdēju stipru balsi debesīs, it kā liels ļaužu pulks sauktu: "Alelujā! Pestīšana, gods un vara pieder mūsu Dievam:</div></div>
<div class="par"><div class="verse" verse="2"><div class="verse-label">2</div>jo Viņa tiesas ir patiesas un taisnas. Viņš ir tiesājis lielo netikli, kas samaitāja visu zemi ar savu netiklību, viņš atprasījis no viņas rokas Savu kalpu asinis."</div></div>
<div class="par"><div class="verse" verse="3"><div class="verse-label">3</div>Tie sauca vēlreiz: "Alelujā! Dūmi no viņas paceļas augšup mūžu mūžos."</div></div>
<div class="par"><div class="verse" verse="4"><div class="verse-label">4</div>Un divdesmit četri vecaji un četras dzīvās būtnes nometās zemē, pielūdza Dievu, kas sēd goda krēslā, un sacīja: "Āmen, alelujā!"</div></div>
<div class="par"><div class="verse" verse="5"><div class="verse-label">5</div>No goda krēsla atskanēja balss, saukdama: "Slavējiet mūsu Dievu, visi Viņa kalpi, kas Viņu bīstas, mazie un lielie."</div></div>
<div class="par"><div class="verse" verse="6"><div class="verse-label">6</div>Tad es dzirdēju balsi, tā bija kā liela ļaužu pulka kliegšana, kā lielu ūdeņu krākšana un kā stipra pērkona rūkšana, kas teica: "Alelujā! Jo ir sācis valdīt Kungs, mūsu Dievs, Visuvaldītājs.</div></div>
<div class="par"><div class="verse" verse="7"><div class="verse-label">7</div>Priecāsimies, gavilēsim un dosim Viņam godu, jo atnākušas Jēra kāzas un Viņa līgava sataisījusies.</div></div>
<div class="par"><div class="verse" verse="8"><div class="verse-label">8</div>Tai ir dots tērpties spožā, tīrā audeklā." Proti, audekls ir svēto taisnības darbi.</div></div>
<div class="par"><div class="verse" verse="9"><div class="verse-label">9</div>Un viņš man saka: "Raksti! Svētīgi ir tie, kas aicināti Jēra kāzu mielastā!" Viņš man saka: "Šie ir patiesie Dieva vārdi."</div></div>
<div class="par"><div class="verse" verse="10"><div class="verse-label">10</div>Tad es kritu pie viņa kājām, gribēdams viņu pielūgt. Bet viņš man saka: "Nedari to! Es esmu tāds pats kalps kā tu un tavi brāļi, kam ir Jēzus liecība. Pielūdz Dievu!" Proti, Jēzus liecība ir praviešu gars.</div></div>
<div class="par"><div class="verse" verse="11"><div class="verse-label">11</div>Es redzēju debesis atvērtas, un raugi: balts zirgs, un, kas sēd uz viņa, Tā vārds Uzticīgais un Patiesais, un Viņš tiesā un karo taisnīgi.</div></div>
<div class="par"><div class="verse" verse="12"><div class="verse-label">12</div>Viņa acis ir uguns liesma un galvā Tam daudzi ķēniņu kroņi, Vārdu, kas Tam uzrakstīts, neviens nepazīst kā vien Viņš pats.</div></div>
<div class="par"><div class="verse" verse="13"><div class="verse-label">13</div>Viņš tērpies drēbēs, kas asinīs mērktas, Viņu sauc: Dieva Vārds.</div></div>
<div class="par"><div class="verse" verse="14"><div class="verse-label">14</div>Debesu kara pulki sekoja Viņam uz baltiem zirgiem, tērpti baltā tīrā audeklā.</div></div>
<div class="par"><div class="verse" verse="15"><div class="verse-label">15</div>No Viņa mutes iziet ass zobens, ar ko satriekt tautas, Viņš min Dieva Visuvaldītāja bargo dusmu vīna spaidu.</div></div>
<div class="par"><div class="verse" verse="16"><div class="verse-label">16</div>Uz Viņa tērpa, proti, sānos, ir rakstīts vārds: ķēniņu Ķēniņš un kungu Kungs.</div></div>
<div class="par"><div class="verse" verse="17"><div class="verse-label">17</div>Es redzēju kādu eņģeli, tas stāvēja saulē un sauca stiprā balsī visiem putniem, kas lidoja augstu pie debesīm: "Nāciet, pulcējieties Dieva lielajā mielastā</div></div>
<div class="par"><div class="verse" verse="18"><div class="verse-label">18</div>ēst ķēniņu un virsnieku un vareno miesas, zirgu un jātnieku, visu svabado un vergu, mazo un lielo miesas."</div></div>
<div class="par"><div class="verse" verse="19"><div class="verse-label">19</div>Es redzēju zvēru un visas zemes ķēniņus, tie bija sapulcējušies ar saviem karapulkiem, lai karotu ar To, kas sēdēja uz zirga, un ar Viņa karapulku.</div></div>
<div class="par"><div class="verse" verse="20"><div class="verse-label">20</div>Bet zvēru sagūstīja un līdz ar viņu arī viltus pravieti, kas viņa priekšā bija darījis brīnuma zīmes un ar tām pievīlis tos, kas pieņēmuši zvēra zīmi un pielūdza viņa tēlu. Tos abus iemeta dzīvus degošā sēra un uguns jūrā.</div></div>
<div class="par"><div class="verse" verse="21"><div class="verse-label">21</div>Visus pārējos nokāva ar zobenu, kas izgāja no jātnieka mutes, un visi putni ēda no viņu miesām.</div></div>
    </body>
</html>
