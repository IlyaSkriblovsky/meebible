
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Nabags, kas savā rimtumā staigā, ir labāks nekā aplamnieks ar negodīgām lūpām un pie tam bagāts.</div></div>
<div class="par"><div class="verse" verse="2"><div class="verse-label">2</div>Kur cilvēks nerīkojas ar prātu, tur neiet labi, un, kas ir pārmērīgi ašs ar savām kājām, tas rada sev zaudējumus.</div></div>
<div class="par"><div class="verse" verse="3"><div class="verse-label">3</div>Cilvēka bezprātība sajauc viņa ceļus, tā ka viņa sirds ir nemiera pilna pret To Kungu.</div></div>
<div class="par"><div class="verse" verse="4"><div class="verse-label">4</div>Manta sagādā daudz draugu, bet nabagu viņa draugi atstāj.</div></div>
<div class="par"><div class="verse" verse="5"><div class="verse-label">5</div>Nepatiess liecinieks nepaliks nesodīts, un, kas nekautrīgi stāsta saltus melus, neizbēgs sodam.</div></div>
<div class="par"><div class="verse" verse="6"><div class="verse-label">6</div>Daudzi izsaka glaimus dižciltīgajam, un visi ir draugi tam, kas devīgi piešķir dāvanas.</div></div>
<div class="par"><div class="verse" verse="7"><div class="verse-label">7</div>Nabago ienīst visi viņa brāļi; cik vēl vairāk no viņa atraujas viņa draugi! Un, kas paļaujas un uzticas tikai vārdiem, tam nekas netiek!</div></div>
<div class="par"><div class="verse" verse="8"><div class="verse-label">8</div>Kas gudrs kļuvis, mīl savu dzīvību, un sapratīgais gūst sev labumu.</div></div>
<div class="par"><div class="verse" verse="9"><div class="verse-label">9</div>Nepatiess liecinieks nepaliks nesodīts, un, kas nekautrīgi stāsta saltus melus, dabūs galu.</div></div>
<div class="par"><div class="verse" verse="10"><div class="verse-label">10</div>Nejēgam neklājas pieredzēt labas dienas, un vēl mazāk vergam pār savu augstāko valdnieku valdīt.</div></div>
<div class="par"><div class="verse" verse="11"><div class="verse-label">11</div>Cilvēks, kas šo to piecieš, ir gudrs, un viņam nāk par godu, ka kādu pārkāpumu viņš var arī nepamanīt.</div></div>
<div class="par"><div class="verse" verse="12"><div class="verse-label">12</div>Ķēniņa bargums ir kā jauna lauvas rūciens, bet viņa žēlastība ir kā rasa uz zāles.</div></div>
<div class="par"><div class="verse" verse="13"><div class="verse-label">13</div>Nejēgas dēls ir sava tēva sirdēsti, un nesaticīga sieva ir līdzīga jumta notekai, pa kuru nepārtraukti plūst un pil ūdens.</div></div>
<div class="par"><div class="verse" verse="14"><div class="verse-label">14</div>Namu un mantu manto no vecākiem, bet sapratīgu sievu no Tā Kunga.</div></div>
<div class="par"><div class="verse" verse="15"><div class="verse-label">15</div>Slinkums ieaijā miegā, un kūtra dvēsele cietīs badu.</div></div>
<div class="par"><div class="verse" verse="16"><div class="verse-label">16</div>Kas glabā Tā Kunga bauslību, tas saglabā savu dzīvību, bet, kas nepiegriež nopietnu vērību savam ceļam, mirs.</div></div>
<div class="par"><div class="verse" verse="17"><div class="verse-label">17</div>Kas iežēlojas par nabago, aizdod naudu Tam Kungam, un Tas viņam atmaksās par viņa labo darbu.</div></div>
<div class="par"><div class="verse" verse="18"><div class="verse-label">18</div>Pārmāci savu dēlu, kamēr ir vēl kāda cerība, bet neļauj savai dvēselei tevi aizraut tik tālu, ka tu iedomātos savu dēlu nonāvēt.</div></div>
<div class="par"><div class="verse" verse="19"><div class="verse-label">19</div>Lielam un straujam niknumam jācieš zaudējumi, un, jo tu gribi to savaldīt, jo lielāks un niknāks tas kļūst.</div></div>
<div class="par"><div class="verse" verse="20"><div class="verse-label">20</div>Paklausi padomam un iedziļinies audzināšanas pamācībās, lai tu pēc tam būtu gudrs.</div></div>
<div class="par"><div class="verse" verse="21"><div class="verse-label">21</div>Daudz nodomu ir vīra sirdī, bet pāri visam stāv un paliek Tā Kunga padoms.</div></div>
<div class="par"><div class="verse" verse="22"><div class="verse-label">22</div>Cilvēkam ir prieks par otra labā veiktu labu darbu, un nabags ir labāks par meli.</div></div>
<div class="par"><div class="verse" verse="23"><div class="verse-label">23</div>Tā Kunga bijāšana spēcina cilvēku dzīvībai, tāds būs arvienu paēdis, tā ka nekāds ļaunums viņu nepiemeklēs.</div></div>
<div class="par"><div class="verse" verse="24"><div class="verse-label">24</div>Sliņķis paslēpj savu roku podā un nepieceļ to no jauna pie mutes.</div></div>
<div class="par"><div class="verse" verse="25"><div class="verse-label">25</div>Ja per kādu zobotājos, tad neprātīgais kļūst gudrs, ja soda un pārmāca sapratīgo, tad viņš kļūst pavisam prātīgs.</div></div>
<div class="par"><div class="verse" verse="26"><div class="verse-label">26</div>Kas posta tēvu un padzen savu māti, tas ir bezkaunīgs un nolādēts bērns.</div></div>
<div class="par"><div class="verse" verse="27"><div class="verse-label">27</div>Mities, mans dēls, klausīties mācības, kuras novērš no gudrības vārdiem!</div></div>
<div class="par"><div class="verse" verse="28"><div class="verse-label">28</div>Liecinieks, kas pats nelietis, apsmej tiesu, un bezdievju mute ar labpatiku norij ikkatru dzirdēto netaisnību.</div></div>
<div class="par"><div class="verse" verse="29"><div class="verse-label">29</div>Tiem, kas par visu ņirgājas, ir sagatavota soda tiesa, un ģeķu muguras sagaida pēriens.</div></div>
    </body>
</html>
