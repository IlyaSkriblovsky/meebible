
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un pie Viņa sapulcējās farizeji un kādi no rakstu mācītājiem, kas bija atnākuši no Jeruzālemes.</div></div>
<div class="par"><div class="verse" verse="2"><div class="verse-label">2</div>Un, redzēdami kādus no Viņa mācekļiem netīrām, tas ir, nemazgātām, rokām maizi ēdam, -</div></div>
<div class="par"><div class="verse" verse="3"><div class="verse-label">3</div>jo farizeji un visi jūdi neēd, ja tie rokas nav mazgājuši, vecaju likumus turēdami</div></div>
<div class="par"><div class="verse" verse="4"><div class="verse-label">4</div>un, no tirgus nākot, tie neēd, ja tie nav mazgājušies, un vēl ir daudz, ko tie uzņēmušies turēt, dzeramu kannu un krūžu un vara trauku mazgāšanu, -</div></div>
<div class="par"><div class="verse" verse="5"><div class="verse-label">5</div>tad farizeji un rakstu mācītāji Viņam vaicā: "Kāpēc Tavi mācekļi nedzīvo pēc vecaju likumiem, bet maizi ēd nemazgātām rokām?"</div></div>
<div class="par"><div class="verse" verse="6"><div class="verse-label">6</div>Bet Viņš uz tiem sacīja: "Pareizi Jesaja par jums, liekuļiem, ir pravietojis, kā ir rakstīts: šī tauta godā ar lūpām Mani, bet viņu sirds ir tālu no Manis.</div></div>
<div class="par"><div class="verse" verse="7"><div class="verse-label">7</div>Bet tie Mani velti cienī, mācīdami tādas mācības, kas ir cilvēku pavēles.</div></div>
<div class="par"><div class="verse" verse="8"><div class="verse-label">8</div>Jo, Dieva bausli atmetuši, jūs turat cilvēku likumus."</div></div>
<div class="par"><div class="verse" verse="9"><div class="verse-label">9</div>Un Viņš tiem sacīja: "Tā jūs atmetat Dieva bausli, lai turētu savu likumu.</div></div>
<div class="par"><div class="verse" verse="10"><div class="verse-label">10</div>Jo Mozus ir sacījis: godā savu tēvu un savu māti, - un: kas ļaunu runā pret tēvu vai māti, tam būs mirt.</div></div>
<div class="par"><div class="verse" verse="11"><div class="verse-label">11</div>Bet jūs sakāt: ja cilvēks uz tēvu vai māti saka: korban, tas ir, lai tas ir par upuri, kas tev no manis varētu nākt par labu, -</div></div>
<div class="par"><div class="verse" verse="12"><div class="verse-label">12</div>tad jūs viņam atļaujat nenieka vairs nedarīt tēvam vai mātei par labu,</div></div>
<div class="par"><div class="verse" verse="13"><div class="verse-label">13</div>iznīcinādami Dieva vārdu ar saviem likumiem, ko jūs esat iecēluši. Un daudz tādu lietu jūs darāt."</div></div>
<div class="par"><div class="verse" verse="14"><div class="verse-label">14</div>Un, ļaudis atkal pieaicinājis, Viņš tiem sacīja: "Klausait Mani visi un saprotiet.</div></div>
<div class="par"><div class="verse" verse="15"><div class="verse-label">15</div>Nekas cilvēku nevar apgānīt, kas no ārienes tanī ieiet, bet, kas no cilvēka iziet, tas apgāna cilvēku."</div></div>
<div class="par"><div class="verse" verse="16"><div class="verse-label">16</div>Kam ausis ir dzirdēt, tas lai dzird.</div></div>
<div class="par"><div class="verse" verse="17"><div class="verse-label">17</div>Un, kad Viņš aizgāja no ļaudīm namā, Viņa mācekļi vaicāja pēc šās līdzības.</div></div>
<div class="par"><div class="verse" verse="18"><div class="verse-label">18</div>Un Viņš tiem saka: "Vai arī jūs esat tādi nesaprašas? Vai jūs nesaprotat, ka nekas, kas no ārpuses ieiet cilvēkā, viņu nevar apgānīt?</div></div>
<div class="par"><div class="verse" verse="19"><div class="verse-label">19</div>Jo tas neiet viņa sirdī, bet vēderā, un iziet laukā." Tā Viņš atzina par šķīstu katru barību.</div></div>
<div class="par"><div class="verse" verse="20"><div class="verse-label">20</div>Bet Viņš sacīja: "Kas no cilvēka iziet, tas apgāna cilvēku.</div></div>
<div class="par"><div class="verse" verse="21"><div class="verse-label">21</div>Jo no iekšienes, no cilvēka sirds, iziet ļaunas domas, nešķīstība, zādzība, slepkavība, laulības pārkāpšana,</div></div>
<div class="par"><div class="verse" verse="22"><div class="verse-label">22</div>mantkārība, blēdība, viltība, ienaidība, skaudība, Dieva zaimošana, lepnība, vieglprātība.</div></div>
<div class="par"><div class="verse" verse="23"><div class="verse-label">23</div>Viss tāds ļaunums iziet no iekšienes un apgāna cilvēku."</div></div>
<div class="par"><div class="verse" verse="24"><div class="verse-label">24</div>Un no turienes cēlies Viņš nogāja uz Tiras robežām. Un, kādā namā iegājis, Viņš gribēja, lai neviens to nemanītu; bet nevarēja palikt apslēpts.</div></div>
<div class="par"><div class="verse" verse="25"><div class="verse-label">25</div>Bet kāda sieva, kuras meitiņai bija nešķīsts gars, par Viņu dzirdējusi, tūliņ nāca un nometās pie Viņa kājām.</div></div>
<div class="par"><div class="verse" verse="26"><div class="verse-label">26</div>Bet šī sieva bija grieķiete, dzimusi sirofeniķiete, un lūdza Jēzu, lai Viņš izdzītu ļauno garu no viņas meitas.</div></div>
<div class="par"><div class="verse" verse="27"><div class="verse-label">27</div>Un Viņš tai sacīja: "Lai papriekš bērni top paēdināti, jo neklājas maizi atņemt bērniem un sunīšiem mest priekšā."</div></div>
<div class="par"><div class="verse" verse="28"><div class="verse-label">28</div>Bet viņa atbildēja un Tam sacīja: "Tā gan ir, Kungs; bet tomēr sunīši ēd apakš galda no bērnu druskām."</div></div>
<div class="par"><div class="verse" verse="29"><div class="verse-label">29</div>Un Viņš uz to sacīja: "Šī vārda dēļ ej! Ļaunais gars ir izgājis no tavas meitas."</div></div>
<div class="par"><div class="verse" verse="30"><div class="verse-label">30</div>Un, nogājusi savās mājās, viņa atrada meitiņu gultā guļam, un ļaunais gars bija izgājis.</div></div>
<div class="par"><div class="verse" verse="31"><div class="verse-label">31</div>Un atkal, izgājis no Tiras robežām, Viņš nāca caur Sidonu pie Galilejas jūras desmit pilsētu robežās.</div></div>
<div class="par"><div class="verse" verse="32"><div class="verse-label">32</div>Un pie Viņa atveda kādu kurlmēmu un Viņu lūdza, lai Viņš tam uzliktu roku.</div></div>
<div class="par"><div class="verse" verse="33"><div class="verse-label">33</div>Un Viņš to ņēma no ļaudīm savrup un lika Savus pirkstus viņa ausīs, spļāva un aizskāra viņa mēli,</div></div>
<div class="par"><div class="verse" verse="34"><div class="verse-label">34</div>un skatījās uz debesīm, nopūtās un sacīja uz to: "Efata, tas ir: atveries."</div></div>
<div class="par"><div class="verse" verse="35"><div class="verse-label">35</div>Un viņa ausis atvērās, un tūdaļ atraisījās viņa mēles saite, un viņš pareizi runāja.</div></div>
<div class="par"><div class="verse" verse="36"><div class="verse-label">36</div>Un Viņš tiem pavēlēja to nevienam nesacīt; bet, jo vairāk to aizliedza, jo vairāk tie to izpauda</div></div>
<div class="par"><div class="verse" verse="37"><div class="verse-label">37</div>un brīnījās ļoti par to un sacīja: "Viņš visas lietas ir labi darījis; Viņš dara, ka pat kurlie dzird un mēmie runā."</div></div>
    </body>
</html>
