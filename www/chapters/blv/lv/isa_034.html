
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Nāciet šurp, tautas, un klausaities, tautas, un ņemiet vērā! Lai klausās zeme un tie, kas to pilda, lai uzmana pasaule un kas tanī dzīvo!</div></div>
<div class="par"><div class="verse" verse="2"><div class="verse-label">2</div>Jo Tam Kungam ir dusmas pret visām tautām un naids pret visu viņu pulku; Viņš ir tās nodevis iznīcināšanai, nolēmis nokaušanai,</div></div>
<div class="par"><div class="verse" verse="3"><div class="verse-label">3</div>ka viņu nokautie lai tiek izmesti laukā, lai izplatās viņu līķu smaka un lai kalni pārplūst no viņu asinīm.</div></div>
<div class="par"><div class="verse" verse="4"><div class="verse-label">4</div>Arī viss debesu pulks iznīks, un debesis saritināsies kā grāmatas ritulis, viss viņu pulks sabirs, kā novīst vīnakoka lapas un kā nokrīt sakaltušas vīģes koka lapas.</div></div>
<div class="par"><div class="verse" verse="5"><div class="verse-label">5</div>Ja Mans zobens būs iededzies līdz apreibumam dusmās debesīs, tas vērsīsies par sodību pret Edomu un pret tautu, ko Es esmu nolēmis nāvei.</div></div>
<div class="par"><div class="verse" verse="6"><div class="verse-label">6</div>Tā Kunga zobens ir mērkts asinīs un taukos, jēru un āžu asinīs un aunu nieru taukos, jo Tam Kungam paredzami upuru svētki Bocrā un liela kaušana Edomas zemē.</div></div>
<div class="par"><div class="verse" verse="7"><div class="verse-label">7</div>Tad kritīs meža vērši kopā ar viņiem un jauni baroti vērši. Viņu zeme atdzersies asiņu, un viņu zeme būs trekna no taukiem.</div></div>
<div class="par"><div class="verse" verse="8"><div class="verse-label">8</div>Jo tā ir Tā Kunga atriebības diena, atmaksas gads par Ciānu.</div></div>
<div class="par"><div class="verse" verse="9"><div class="verse-label">9</div>Tad Edomas upes pārvērtīsies par darvu un viņu zeme par sēru, tā ka viņu zeme būs degoša darva.</div></div>
<div class="par"><div class="verse" verse="10"><div class="verse-label">10</div>Ne dienu, ne nakti tā neizdzisīs, mūžīgi kūpēs tās dūmi, tā paliks tukša uz radu radiem, neviens tur nestaigās nemūžam.</div></div>
<div class="par"><div class="verse" verse="11"><div class="verse-label">11</div>Tur apmetīsies pelikāni un eži, tur mājos pūces un kraukļi; Viņš, Tas Kungs, izstieps pār to Savu mērījamo auklu tās pārvēršanai neauglīgā kailatnē un pakārs pār to tukšuma mērītāju - svina svērteni.</div></div>
<div class="par"><div class="verse" verse="12"><div class="verse-label">12</div>Seno dižciltīgo vairs nebūs, nebūs kam izvēlēt ķēniņu, visi zemes lielkungi nebūs nekas.</div></div>
<div class="par"><div class="verse" verse="13"><div class="verse-label">13</div>Tās pilīs augs ērkšķi, un tās staltajos namos nātres un dadži, tie būs mājokļi šakāļiem un strausiem.</div></div>
<div class="par"><div class="verse" verse="14"><div class="verse-label">14</div>Tur sastapsies tuksneša zvēri ar meža vilkiem, tur jodi sasauksies, tur nakts biedēkļi apmetīsies uz dusu.</div></div>
<div class="par"><div class="verse" verse="15"><div class="verse-label">15</div>Tur čūska taisīs ligzdu, dēs olas un perēs un pavēnī kops savus izperētos, tur salasīsies ērgļi.</div></div>
<div class="par"><div class="verse" verse="16"><div class="verse-label">16</div>Meklējiet Tā Kunga grāmatā un lasiet: tur nekā netrūkst no sacītā, jo Tā Kunga mute pavēlēja, un Viņa Gars to veicis.</div></div>
<div class="par"><div class="verse" verse="17"><div class="verse-label">17</div>Viņš tiem to tā nolēmis, un Viņa roka tiem to zemi ir nomērījusi par tiesu, tie mūžam to paturēs un tur dzīvos uz radu radiem.</div></div>
    </body>
</html>
