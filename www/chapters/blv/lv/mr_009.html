
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Viņš uz tiem sacīja: "Patiesi Es jums saku: daži no tiem, kas še stāv, nāvi nebaudīs, pirms tie nebūs redzējuši Dieva valstību ar spēku nākam."</div></div>
<div class="par"><div class="verse" verse="2"><div class="verse-label">2</div>Un pēc sešām dienām Jēzus ņēma līdzi Pēteri, Jēkabu un Jāni un tos veda savrup augstā kalnā.</div></div>
<div class="par"><div class="verse" verse="3"><div class="verse-label">3</div>Un Viņš tapa apskaidrots viņu priekšā, un Viņa drēbes tapa spožas un ļoti baltas, kā neviens balinātājs virs zemes tās nevar balināt,</div></div>
<div class="par"><div class="verse" verse="4"><div class="verse-label">4</div>un tiem parādījās Ēlija ar Mozu un runāja ar Jēzu.</div></div>
<div class="par"><div class="verse" verse="5"><div class="verse-label">5</div>Un Pēteris griežas pie Jēzus un saka: "Mācītāj, šeit mums labi; taisīsim trīs teltis - vienu Tev, vienu Mozum un vienu Ēlijam."</div></div>
<div class="par"><div class="verse" verse="6"><div class="verse-label">6</div>Jo Viņš nezināja, ko runāja; jo tie bija pārbijušies.</div></div>
<div class="par"><div class="verse" verse="7"><div class="verse-label">7</div>Un padebess nāca, tos apēnodama; un balss nāca no padebess: "Šis ir Mans mīļais Dēls, klausait Viņu!"</div></div>
<div class="par"><div class="verse" verse="8"><div class="verse-label">8</div>Un tūdaļ tie skatījās visapkārt un nevienu vairs pie sevis neredzēja kā vien Jēzu.</div></div>
<div class="par"><div class="verse" verse="9"><div class="verse-label">9</div>Un, nokāpjot no kalna, Viņš tiem piekodināja nevienam nesacīt, ko tie redzējuši, pirms Cilvēka Dēls nebūs augšāmcēlies no miroņiem.</div></div>
<div class="par"><div class="verse" verse="10"><div class="verse-label">10</div>Un tie to vārdu paturēja pie sevis, pārrunādami savā starpā, kas tas esot: no miroņiem augšāmcelties.</div></div>
<div class="par"><div class="verse" verse="11"><div class="verse-label">11</div>Un tie Viņam jautāja: "Kā tad rakstu mācītāji saka: Ēlijam jānāk papriekšu?"</div></div>
<div class="par"><div class="verse" verse="12"><div class="verse-label">12</div>Bet Viņš uz tiem sacīja: "Gan Ēlija, papriekšu nākdams, visu atkal sataisīs; bet kā tad ir rakstīts par Cilvēka Dēlu, ka Tam būs daudz ciest un tapt nicinātam?</div></div>
<div class="par"><div class="verse" verse="13"><div class="verse-label">13</div>Bet Es jums saku, ka arī Ēlija ir nācis, un tie tam ir darījuši ko gribēdami, tā kā par to ir rakstīts."</div></div>
<div class="par"><div class="verse" verse="14"><div class="verse-label">14</div>Un, nākuši pie mācekļiem, viņi redzēja daudz ļaužu pie tiem un rakstu mācītājus, kas ar tiem sarunājās.</div></div>
<div class="par"><div class="verse" verse="15"><div class="verse-label">15</div>Un tūdaļ visi ļaudis, kas Viņu redzēja, izbijās un pieskrējuši To sveicināja.</div></div>
<div class="par"><div class="verse" verse="16"><div class="verse-label">16</div>Un Viņš tiem vaicāja: "Ko jūs ar tiem runājāt?"</div></div>
<div class="par"><div class="verse" verse="17"><div class="verse-label">17</div>Un viens no ļaudīm Tam atbildēja: "Mācītāj, es savu dēlu pie Tevis esmu atvedis, tam ir mēms gars.</div></div>
<div class="par"><div class="verse" verse="18"><div class="verse-label">18</div>Un, kad tas viņu sakampj, tad tas to rausta; un viņš puto un griež zobus un sastingst; un es Taviem mācekļiem esmu sacījis, lai tie to izdzen, bet viņi nevarēja."</div></div>
<div class="par"><div class="verse" verse="19"><div class="verse-label">19</div>Bet Viņš tiem atbildēja un sacīja: "Ak, tu neticīgā cilts! Cik ilgi Es pie jums būšu? Cik ilgi Es jūs panesīšu? Vediet to pie Manis."</div></div>
<div class="par"><div class="verse" verse="20"><div class="verse-label">20</div>Un tie to atveda pie Viņa. Un, kad Tas viņu redzēja, tad tas gars tūdaļ to raustīja, un tas, pie zemes krizdams, putodams vārtījās.</div></div>
<div class="par"><div class="verse" verse="21"><div class="verse-label">21</div>Un Viņš jautāja tā tēvam: "Cik ilgi viņam tas tā jau ir?" Bet tas Viņam sacīja: "No bērnības.</div></div>
<div class="par"><div class="verse" verse="22"><div class="verse-label">22</div>Un daudzkārt viņš to ir iemetis gan ugunī, gan ūdenī, lai to nogalinātu; bet, ja Tu ko spēj, tad palīdzi mums, apžēlojies par mums."</div></div>
<div class="par"><div class="verse" verse="23"><div class="verse-label">23</div>Bet Jēzus uz to sacīja: "Tu saki: ja tu spēj! Kaut tu varētu ticēt! Tas visu spēj, kas tic."</div></div>
<div class="par"><div class="verse" verse="24"><div class="verse-label">24</div>Un tūdaļ tā bērna tēvs brēca un sacīja: "Es ticu, palīdzi manai neticībai!"</div></div>
<div class="par"><div class="verse" verse="25"><div class="verse-label">25</div>Bet Jēzus, redzēdams, ka ļaudis satecēja, apdraudēja nešķīsto garu, uz to sacīdams: "Tu mēmais un kurlais gars, Es tev pavēlu: izej ārā no tā un neieej vairs viņā."</div></div>
<div class="par"><div class="verse" verse="26"><div class="verse-label">26</div>Un tas izgāja, brēkdams un to stipri raustīdams, un viņš kļuva līdzīgs mironim, tā ka daudzi sacīja: "Tas ir nomiris."</div></div>
<div class="par"><div class="verse" verse="27"><div class="verse-label">27</div>Bet Jēzus to ņēma pie rokas un piecēla, un tas uzcēlās.</div></div>
<div class="par"><div class="verse" verse="28"><div class="verse-label">28</div>Un, kad Viņš namā bija iegājis, Viņa mācekļi Tam savrup jautāja: "Kāpēc mēs nespējām to izdarīt?"</div></div>
<div class="par"><div class="verse" verse="29"><div class="verse-label">29</div>Un Viņš tiem sacīja: "Šī suga citādi nevar iziet kā vien ar Dieva lūgšanu un gavēšanu."</div></div>
<div class="par"><div class="verse" verse="30"><div class="verse-label">30</div>Un tie, no turienes izgājuši, pārstaigāja Galileju, un Viņš negribēja, ka to kāds zinātu,</div></div>
<div class="par"><div class="verse" verse="31"><div class="verse-label">31</div>jo Viņš Savus mācekļus mācīja un uz tiem sacīja: "Cilvēka Dēlu nodos cilvēku rokās, un tie Viņu nokaus, un nokauts Viņš pēc trim dienām celsies augšām."</div></div>
<div class="par"><div class="verse" verse="32"><div class="verse-label">32</div>Be tie šo vārdu nesaprata un bijās Viņu jautāt.</div></div>
<div class="par"><div class="verse" verse="33"><div class="verse-label">33</div>Un Viņš nāca Kapernaumā, un, mājās būdams, Viņš tiem jautāja: "Par ko jūs runājāt ceļā?"</div></div>
<div class="par"><div class="verse" verse="34"><div class="verse-label">34</div>Bet tie cieta klusu; jo tie savā starpā bija sarunājušies ceļā, kurš esot lielākais.</div></div>
<div class="par"><div class="verse" verse="35"><div class="verse-label">35</div>Un Viņš apsēdies atsauca tos divpadsmit un tiem saka: "Ja kas grib būt pirmais, tas lai ir no visiem pēdējais un visu kalps."</div></div>
<div class="par"><div class="verse" verse="36"><div class="verse-label">36</div>Un Viņš ņēma kādu bērnu, to nostatīja viņu vidū un, to apkampis, uz tiem sacīja:</div></div>
<div class="par"><div class="verse" verse="37"><div class="verse-label">37</div>"Ja kas vienu no šiem bērniem uzņem Manā Vārdā, tas Mani uzņem; bet, kas Mani uzņem, tas neuzņem Mani, bet To, kas Mani sūtījis."</div></div>
<div class="par"><div class="verse" verse="38"><div class="verse-label">38</div>Jānis Viņam sacīja: "Mācītāj, mēs kādu redzējām Tavā Vārdā izdzenam ļaunus garus. Tas neturas pie mums, un mēs tam to esam lieguši, tāpēc ka tas neturas pie mums."</div></div>
<div class="par"><div class="verse" verse="39"><div class="verse-label">39</div>Bet Jēzus sacīja: "Neliedziet viņam, jo neviens nedara brīnumu Manā Vārdā, kas tūdaļ par Mani varētu runāt ļaunu.</div></div>
<div class="par"><div class="verse" verse="40"><div class="verse-label">40</div>Jo, kas nav pret mums, tas ir ar mums.</div></div>
<div class="par"><div class="verse" verse="41"><div class="verse-label">41</div>Jo, ja kāds jūs dzirdinās ar kausu ūdens tāpēc, ka jūs Kristum piederat, patiesi Es jums saku: tam viņa alga nezudīs.</div></div>
<div class="par"><div class="verse" verse="42"><div class="verse-label">42</div>Un, ja kāds apgrēcina kādu no šiem mazajiem, kas tic uz Mani, tam būtu labāk, ja tam dzirnu akmeni pie kakla piekārtu un to iemestu jūrā.</div></div>
<div class="par"><div class="verse" verse="43"><div class="verse-label">43</div>Vai, ja tevi tava roka apgrēcina, nocērt to; tev labāk kā kroplim ieiet dzīvībā, nekā ar divām rokām noiet ellē, neizdzēšamā ugunī.</div></div>
<div class="par"><div class="verse" verse="44"><div class="verse-label">44</div>Kur viņu tārps nemirst un uguns neizdziest.</div></div>
<div class="par"><div class="verse" verse="45"><div class="verse-label">45</div>Un, ja tava kāja tevi apgrēcina, tad nocērt to; tev ir labāk, ka tu tizls noej dzīvībā, nekā kad tev ir divas kājas, un tu topi mests ellē.</div></div>
<div class="par"><div class="verse" verse="46"><div class="verse-label">46</div>Kur viņu tārps nemirst un uguns neizdziest.</div></div>
<div class="par"><div class="verse" verse="47"><div class="verse-label">47</div>Un, ja tava acs tevi apgrēcina, izrauj to; tev ir labāk ar vienu aci ieiet Dieva valstībā, nekā kad tev ir divas acis, un tu topi iemests ellē.</div></div>
<div class="par"><div class="verse" verse="48"><div class="verse-label">48</div>Kur viņu tārps nemirst un uguns neizdziest.</div></div>
<div class="par"><div class="verse" verse="49"><div class="verse-label">49</div>Jo ikviens ugunī taps sālīts.</div></div>
<div class="par"><div class="verse" verse="50"><div class="verse-label">50</div>Sāls ir laba lieta, bet, ja sāls tapusi nesālīga, ar ko tad jūs to darīsit derīgu? Turiet sāli sevī un turiet mieru savā starpā."</div></div>
    </body>
</html>
