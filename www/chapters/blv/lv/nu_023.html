
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Bileāms sacīja Balakam: "Uzcel man šinī vietā septiņus altārus un sataisi še man septiņus vēršus un septiņus aunus."</div></div>
<div class="par"><div class="verse" verse="2"><div class="verse-label">2</div>Un Balaks tā darīja, kā Bileāms viņam bija sacījis, un Balaks un Bileāms upurēja dedzināmos upurus, vienu vērsi un vienu aunu uz katra altāra.</div></div>
<div class="par"><div class="verse" verse="3"><div class="verse-label">3</div>Un Bileāms sacīja Balakam: "Nostājies mierā pie sava dedzināmā upura, bet es iešu: var būt, ka es sastapšu To Kungu, un Viņš nāks man pretim. Tad es tev teikšu, ko Viņš man būs atklājis."Tad viņš aizgāja uz klaju pakalnu.</div></div>
<div class="par"><div class="verse" verse="4"><div class="verse-label">4</div>Un Dievs sastapa Bileāmu, un tas Viņam sacīja: "Septiņus altārus es esmu sakārtojis, un es esmu upurējis vērsi un aunu uz katra altāra."</div></div>
<div class="par"><div class="verse" verse="5"><div class="verse-label">5</div>Un Tas Kungs ielika Bileāma mutē vārdu un teica: "Griezies atpakaļ pie Balaka un saki tā!"</div></div>
<div class="par"><div class="verse" verse="6"><div class="verse-label">6</div>Un, kad tas pie viņa atgriezās, tad viņš stāvēja pie sava dedzināmā upura ar visiem Moāba vadoņiem.</div></div>
<div class="par"><div class="verse" verse="7"><div class="verse-label">7</div>Tad viņš sāka skaitīt savu sakāmo un teica: "No Aramas Balaks, moābiešu ķēniņš, mani atvedis, no austrumu kalnājiem: nāc nolādi man Jēkabu un nāc nonievā Israēlu!</div></div>
<div class="par"><div class="verse" verse="8"><div class="verse-label">8</div>Kā lai es nolādu to, ko Dievs nenolād? Kā lai es nonievāju, ko Tas Kungs nav nonievājis?</div></div>
<div class="par"><div class="verse" verse="9"><div class="verse-label">9</div>Jo no klinšu virsotnes es to redzu un no paaugstinājumiem es to ieraugu: redzi, tauta, kas savrup dzīvo un kas starp tautām nav ieskaitāma.</div></div>
<div class="par"><div class="verse" verse="10"><div class="verse-label">10</div>Kas izskaitīs Jēkaba putekļus, kas izskaitīs Israēla skaita ceturto daļu? Manai dvēselei tiktos mirt šo taisno nāvē, un es vēlos, kaut manas pēdējās dienas būtu tādas kā viņiem!"</div></div>
<div class="par"><div class="verse" verse="11"><div class="verse-label">11</div>Tad Balaks sacīja Bileāmam: "Ko tu man esi nodarījis! Es tevi aicināju lādēt manus ienaidniekus, un redzi, tu tos svētīdams esi svētījis!"</div></div>
<div class="par"><div class="verse" verse="12"><div class="verse-label">12</div>Tad viņš atbildēja un sacīja: "Vai man nav jārunā tikai tas, ko Tas Kungs manā mutē licis runāt?"</div></div>
<div class="par"><div class="verse" verse="13"><div class="verse-label">13</div>Tad Balaks viņam sacīja: "Nāc, lūdzams, man līdzi uz kādu citu vietu, no kurienes tu viņus vari redzēt, jo līdz šim tu tikai vienu galu no viņiem esi redzējis, bet visus viņus tu neesi redzējis, un nolādi man tos no turienes!"</div></div>
<div class="par"><div class="verse" verse="14"><div class="verse-label">14</div>Un viņš to ņēma līdzi uz Copima tīrumu Pizgas kalna virsotnē, un tur viņš uzcēla septiņus altārus un upurēja dedzināmam upurim vērsi un aunu uz katra altāra.</div></div>
<div class="par"><div class="verse" verse="15"><div class="verse-label">15</div>Un viņš sacīja Balakam: "Paliec šeit stāvot pie sava dedzināmā upura; es gribu iet tur kādu sastapt."</div></div>
<div class="par"><div class="verse" verse="16"><div class="verse-label">16</div>Un Tas Kungs nāca Bileāmam pretī un ielika Savu vārdu viņa mutē un sacīja: "Griezies atpakaļ pie Balaka un saki tā!"</div></div>
<div class="par"><div class="verse" verse="17"><div class="verse-label">17</div>Kad viņš pie tā atgriezās, tad tas stāvēja pie sava dedzināmā upura un pie viņa bija moābiešu vadoņi. Un Balaks viņam jautāja: "Ko Tas Kungs sacīja?"</div></div>
<div class="par"><div class="verse" verse="18"><div class="verse-label">18</div>Tad viņš skaitīja savu sakāmo un sacīja: "Celies, Balak, un klausies! Griez savas ausis uz mani, Cipora dēls!</div></div>
<div class="par"><div class="verse" verse="19"><div class="verse-label">19</div>Dievs nav cilvēks, kas melotu, nedz cilvēka bērns, ka Viņam kaut kas būtu jānožēlo. Vai Viņš ko teiktu un nedarītu, vai Viņš ko sacītu un tas nekļūtu īstenība?</div></div>
<div class="par"><div class="verse" verse="20"><div class="verse-label">20</div>Redzi, man ir pavēlēts svētīt; un Viņš ir svētījis, un es to negrozīšu.</div></div>
<div class="par"><div class="verse" verse="21"><div class="verse-label">21</div>Noziegumu Viņš nav Jēkabā saskatījis, nedz postu Israēlā; Tas Kungs, viņa Dievs, ir ar viņu, un ķēniņu līksme ir viņa vidū.</div></div>
<div class="par"><div class="verse" verse="22"><div class="verse-label">22</div>Dievs, kas tos ir izvedis no Ēģiptes, tas ir tik spēcīgs kā ragains sūbris.</div></div>
<div class="par"><div class="verse" verse="23"><div class="verse-label">23</div>Tiešām, zīlēšana neder pret Jēkabu un burvju mākslas pret Israēlu, jo laikus tiek Jēkabam un Israēlam pasacīts, ko Dievs dara!</div></div>
<div class="par"><div class="verse" verse="24"><div class="verse-label">24</div>Redzi, te tauta, kas ceļas kā lauvas māte un kas šaujas augšā kā lauva; tā neapgulstas, kamēr nebūs laupījums aprīts un kamēr tā nebūs padzērusi nokauto asinis."</div></div>
<div class="par"><div class="verse" verse="25"><div class="verse-label">25</div>Tad Balaks sacīja Bileāmam: "Lādēdams beidzot to nolādi, bet nesvētī svētīdams!"</div></div>
<div class="par"><div class="verse" verse="26"><div class="verse-label">26</div>Bet Bileāms atbildēja un sacīja Balakam: "Vai es tev jau netiku teicis, ka visu, ko Tas Kungs man teiks, to es darīšu?"</div></div>
<div class="par"><div class="verse" verse="27"><div class="verse-label">27</div>Tad Balaks sacīja Bileāmam: "Nāc, lūdzu, es tevi ņemšu līdzi uz kādu citu vietu; var būt, ka tā liksies Dieva acīm vairāk piemērota un tu tomēr man to tautu no turienes nolādēsi!"</div></div>
<div class="par"><div class="verse" verse="28"><div class="verse-label">28</div>Tad Balaks uzveda Bileāmu Peora kalna virsotnē, kas paver brīvu skatu uz tuksnesi.</div></div>
<div class="par"><div class="verse" verse="29"><div class="verse-label">29</div>Un Bileāms sacīja Balakam: "Uzcel man šeit septiņus altārus un sagādā septiņus vēršus un septiņus aunus."</div></div>
<div class="par"><div class="verse" verse="30"><div class="verse-label">30</div>Tad Balaks izdarīja, kā Bileāms bija sacījis, un viņš upurēja kā dedzināmo upuri uz katra altāra vērsi un aunu.</div></div>
    </body>
</html>
