
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Trešajā dienā bija kāzas Kānā Galilejā, un Jēzus māte bija tur.</div></div>
<div class="par"><div class="verse" verse="2"><div class="verse-label">2</div>Bet arī Jēzus un Viņa mācekļi bija aicināti kāzās.</div></div>
<div class="par"><div class="verse" verse="3"><div class="verse-label">3</div>Kad nu pietrūka vīna, Jēzus māte saka Viņam: "Viņiem nav vīna."</div></div>
<div class="par"><div class="verse" verse="4"><div class="verse-label">4</div>Jēzus saka tai: "Kas Man ar tevi, sieva? Mana stunda vēl nav nākusi."</div></div>
<div class="par"><div class="verse" verse="5"><div class="verse-label">5</div>Viņa māte saka sulaiņiem: "Ko Viņš jums teiks, to darait!"</div></div>
<div class="par"><div class="verse" verse="6"><div class="verse-label">6</div>Bet tur stāvēja seši akmens ūdenstrauki pēc jūdu šķīstīšanās paražas, un katrā no tiem sagāja divi līdz trīs mēri.</div></div>
<div class="par"><div class="verse" verse="7"><div class="verse-label">7</div>Jēzus saka viņiem: "Piepildait traukus ar ūdeni!" Un tie tos piepildīja līdz malai.</div></div>
<div class="par"><div class="verse" verse="8"><div class="verse-label">8</div>Tad Viņš saka tiem: "Tagad smeliet un nesiet galda uzraugam!" Un tie to aiznesa.</div></div>
<div class="par"><div class="verse" verse="9"><div class="verse-label">9</div>Kad nu galda uzraugs bija nobaudījis ūdeni, kas bija kļuvis par vīnu, nezinādams, no kurienes tas ir, kamēr sulaiņi, kas ūdeni bija smēluši, to zināja, - tad galda uzraugs aicina līgavaini</div></div>
<div class="par"><div class="verse" verse="10"><div class="verse-label">10</div>un viņam saka: "Ikviens cilvēks papriekš ceļ priekšā labo vīnu, un, kad viesi ieskurbuši, mazāk vērtīgo, bet tu labo vīnu esi pataupījis līdz šim."</div></div>
<div class="par"><div class="verse" verse="11"><div class="verse-label">11</div>Šī ir pirmā zīme, ko Jēzus darīja Kānā Galilejā, atklādams Savu godību, un Viņa mācekļi sāka Viņam ticēt.</div></div>
<div class="par"><div class="verse" verse="12"><div class="verse-label">12</div>Pēc tam Viņš nogāja Kapernaumā, Viņš, Viņa māte, brāļi un Viņa mācekļi, un tur palika nedaudz dienu.</div></div>
<div class="par"><div class="verse" verse="13"><div class="verse-label">13</div>Kad jūdu Pashā bija tuvu, Jēzus aizgāja uz Jeruzālemi.</div></div>
<div class="par"><div class="verse" verse="14"><div class="verse-label">14</div>Tur Viņš atrada Templī vēršu, aitu un baložu pārdevējus un naudas mijējus sēžam.</div></div>
<div class="par"><div class="verse" verse="15"><div class="verse-label">15</div>Un, iztaisījis pātagu no auklām, Viņš visus izdzina no Tempļa, aitas un vēršus, un izkaisīja mijējiem naudu un apgāza galdus,</div></div>
<div class="par"><div class="verse" verse="16"><div class="verse-label">16</div>un baložu pārdevējiem Viņš sacīja: "Nesiet to projām! Nepadarait Mana Tēva namu par tirgus namu!"</div></div>
<div class="par"><div class="verse" verse="17"><div class="verse-label">17</div>Tad Viņa mācekļi pieminēja, ka ir rakstīts: karstums Tava nama dēļ Mani aprij.-</div></div>
<div class="par"><div class="verse" verse="18"><div class="verse-label">18</div>Bet jūdi uzstājās un sacīja: "Kādu zīmi Tu mums rādīsi, ka Tu to drīksti darīt?"</div></div>
<div class="par"><div class="verse" verse="19"><div class="verse-label">19</div>Jēzus atbildēja: "Noplēsiet šo Templi, un Es to trijās dienās atkal uzcelšu."</div></div>
<div class="par"><div class="verse" verse="20"><div class="verse-label">20</div>Tad jūdi sacīja: "Četrdesmit sešus gadus šis Templis ir taisīts, un Tu to gribi uzcelt trijās dienās?"</div></div>
<div class="par"><div class="verse" verse="21"><div class="verse-label">21</div>Bet Viņš runāja par Savas miesas templi.</div></div>
<div class="par"><div class="verse" verse="22"><div class="verse-label">22</div>Kad nu Viņš bija uzcēlies no miroņiem, Viņa mācekļi atcerējās, ka Viņš to bija sacījis, un sāka ticēt rakstiem un vārdam, ko Jēzus bija runājis.</div></div>
<div class="par"><div class="verse" verse="23"><div class="verse-label">23</div>Viņam Pashā svētkos Jeruzālemē esot, daudzi sāka ticēt Viņa Vārdam, redzēdami zīmes, ko Viņš darīja.</div></div>
<div class="par"><div class="verse" verse="24"><div class="verse-label">24</div>Bet Jēzus pats viņiem neuzticējās, tāpēc ka Viņš visus pazina.</div></div>
<div class="par"><div class="verse" verse="25"><div class="verse-label">25</div>Jo Viņam nevajadzēja, lai kāds liecību dotu par cilvēku, bet Viņš pats zināja, kas bija cilvēkā.</div></div>
    </body>
</html>
