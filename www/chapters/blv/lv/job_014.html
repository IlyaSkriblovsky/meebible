
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Cilvēks, no sievas dzimis, dzīvo tikai īsu brīdi un ir pilns nemiera.</div></div>
<div class="par"><div class="verse" verse="2"><div class="verse-label">2</div>Viņš uzaug kā puķe un novīst, viņš slīd kā ēna un nepastāv.</div></div>
<div class="par"><div class="verse" verse="3"><div class="verse-label">3</div>Un pār tādu Tu turi vaļā atvērtas Savas acis, un tādu Tu mani sauc Sava tiesneša krēsla priekšā!</div></div>
<div class="par"><div class="verse" verse="4"><div class="verse-label">4</div>Vai tad tīrs var celties no nešķīsta? Nekad ne!</div></div>
<div class="par"><div class="verse" verse="5"><div class="verse-label">5</div>Ja jau viņa mūža laiks ir sīki ar ziņu noteikts, ja viņa mēnešu skaits ir pie Tevis nolikts un Tu viņam esi licis robežu, ko viņam nepārsniegt,</div></div>
<div class="par"><div class="verse" verse="6"><div class="verse-label">6</div>tad novērs Savus skatus no viņa, lai viņam būtu miers un lai viņš priecātos kā algādzis, kas savu dienas gājumu veicis!</div></div>
<div class="par"><div class="verse" verse="7"><div class="verse-label">7</div>Taču kokam, kas ir nocirsts, vēl ir kāda cerība, ka tas varēs atkal zaļot: tā atvases un dzinumi nepārstāj.</div></div>
<div class="par"><div class="verse" verse="8"><div class="verse-label">8</div>Un, ja arī tā sakne zemē noveco, ja viņa stumbrs zemē atmirst,</div></div>
<div class="par"><div class="verse" verse="9"><div class="verse-label">9</div>no svaiga ūdens dvašas tas atkal atdzīvojas, un tas laiž dzinumus gluži kā dēstīts.</div></div>
<div class="par"><div class="verse" verse="10"><div class="verse-label">10</div>Bet cilvēks, varonīgais, kad mirst, tad tas guļ bez spēka; un, kad cilvēks no šīs pasaules šķiras, kur gan viņš tad paliek?</div></div>
<div class="par"><div class="verse" verse="11"><div class="verse-label">11</div>Kā no jūras izsīkst ūdeņi, kā arī strauts izžūst un izkalst,</div></div>
<div class="par"><div class="verse" verse="12"><div class="verse-label">12</div>tā cilvēks, kas nāvē aizmidzis, nekad vairs necelsies; līdz kamēr debesis pastāv, viņš vairs nemodīsies un netaps no sava miega augšā celts.</div></div>
<div class="par"><div class="verse" verse="13"><div class="verse-label">13</div>Kaut Tu mani mirušo valstī, Šeolā, apslēptu turētu, līdz kamēr Tavas dusmu kvēles būtu atdzisušas, tad noliktu man noteiktu laiku un tad mani pieminētu!</div></div>
<div class="par"><div class="verse" verse="14"><div class="verse-label">14</div>Bet, kad cilvēks nomiris, vai viņš var atkal dzīvot? Visus savus svešniecības un ciešanu cīņas gadus es ļāvos cerībām, ka pienāks mani nomainītāji.</div></div>
<div class="par"><div class="verse" verse="15"><div class="verse-label">15</div>Ja Tu tikai sauktu, tad es atbildētu, jo Tu tad ilgotos pēc Savu roku darba.</div></div>
<div class="par"><div class="verse" verse="16"><div class="verse-label">16</div>Ja tad Tu rūpīgi skaitītu manus soļus, Tu pat nebūtu nekāds stingrais manu grēku darbu pārraugs,</div></div>
<div class="par"><div class="verse" verse="17"><div class="verse-label">17</div>bet manus pārkāpumus Tu turētu aizzīmogotus Savā somā; un manu vainu būtu aizlipinājis un nolicis prom.</div></div>
<div class="par"><div class="verse" verse="18"><div class="verse-label">18</div>Tomēr ne, arī kalni reiz sevī sabrūk un sašķīst, pat klintis var tikt izkustinātas no savas vietas.</div></div>
<div class="par"><div class="verse" verse="19"><div class="verse-label">19</div>Pat akmeņus ūdens izgrauž, un viņa plūsmas aizskalo zemes pīšļus, un tā Tu izdeldē cilvēka cerību.</div></div>
<div class="par"><div class="verse" verse="20"><div class="verse-label">20</div>Tu pārvari viņu pilnīgi, un tad viņam no šīs pasaules ir jāaiziet; Tu pārvērt viņa ārējo izskatu un liec viņam doties galīgi projām.</div></div>
<div class="par"><div class="verse" verse="21"><div class="verse-label">21</div>Viņa dēli var tikt godā, bet viņš pats to vairs nezina; tie var arī tikt nicināti, bet viņam to nemanīt.</div></div>
<div class="par"><div class="verse" verse="22"><div class="verse-label">22</div>Tikai vienīgi viņa paša miesas sāpes viņš sajūt, un viņa dvēsele skumst tikai pati par sevi."</div></div>
    </body>
</html>
