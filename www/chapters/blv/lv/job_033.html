
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet toties tu pats, Ījab, uzklausi tagad manu runu un uzņem visus manus vārdus ar labi plati atvērtu ausi!</div></div>
<div class="par"><div class="verse" verse="2"><div class="verse-label">2</div>Ievēro, ja es tagad atveru savu muti un mana mēle liek sevi visvairāk dzirdēt,</div></div>
<div class="par"><div class="verse" verse="3"><div class="verse-label">3</div>tad mani vārdi ir vaļsirdīgi un atklāti kā mana sirds, un, ko manas lūpas zina, to tās arī izrunā neviltoti un nopietnībā.</div></div>
<div class="par"><div class="verse" verse="4"><div class="verse-label">4</div>Mani ir radījis Dieva Gars, un Visuvarenā dvaša piešķir man dzīvību.</div></div>
<div class="par"><div class="verse" verse="5"><div class="verse-label">5</div>Ja tu to spēj, tad atspēko mani; apbruņojies ar stingriem pierādījumiem un dodies pret mani cīņā!</div></div>
<div class="par"><div class="verse" verse="6"><div class="verse-label">6</div>Redzi, es esmu tāds pats kā tu, ja nākas stāties Dieva priekšā, arī es esmu ņemts no zemes.</div></div>
<div class="par"><div class="verse" verse="7"><div class="verse-label">7</div>Nē, mana bardzība lai nesabaida tevi, un pārmetumi, kādus es pret tevi vēršu, lai nav tev par smagiem!</div></div>
<div class="par"><div class="verse" verse="8"><div class="verse-label">8</div>Tu jau esi pats runājis, manām ausīm klausoties, un es esmu skaidri sadzirdējis atskanam no tavas mutes šādus tavus vārdus:</div></div>
<div class="par"><div class="verse" verse="9"><div class="verse-label">9</div>es esmu nevainīgs, bez jebkāda nozieguma, šķīsts, man nav nekādu pārkāpumu!</div></div>
<div class="par"><div class="verse" verse="10"><div class="verse-label">10</div>Tiešām, Viņš atrod iemeslu, lai būtu pret mani; Viņš uzskata mani par Savu ienaidnieku.</div></div>
<div class="par"><div class="verse" verse="11"><div class="verse-label">11</div>Viņš manas kājas liek siekstā, stingri uzmana visus manus ceļus. -</div></div>
<div class="par"><div class="verse" verse="12"><div class="verse-label">12</div>Redzi, tur tev nav taisnības, man tev ir jāatbild, jo Dievs ir daudz augstāks nekā cilvēks.</div></div>
<div class="par"><div class="verse" verse="13"><div class="verse-label">13</div>Kādēļ tu esi izteicis pret Viņu pārmetumus, ka Viņš tev uz taviem vārdiem nedodot nekādu atbildi?</div></div>
<div class="par"><div class="verse" verse="14"><div class="verse-label">14</div>Patiesībā Dievs runā vienreiz un arī vēl otrreiz, bet to vairs ļaudis neievēro.</div></div>
<div class="par"><div class="verse" verse="15"><div class="verse-label">15</div>Sapnī, nakts parādībās, kad jo dziļš miegs nolaidies pār cilvēku, kad tas īsā snaudā iemidzis savā guļasvietā,</div></div>
<div class="par"><div class="verse" verse="16"><div class="verse-label">16</div>tad vienumēr Viņš atver cilvēka ausi un brīdina ļaudis ar biedinājumu, apstiprina ar zīmogu, tiem iedveš bijību,</div></div>
<div class="par"><div class="verse" verse="17"><div class="verse-label">17</div>lai cilvēku atturētu un atrautu no nodomātā ļaunā darba un īstu vīru pasargātu no lepnības un pārmērīgas pašiedomības,</div></div>
<div class="par"><div class="verse" verse="18"><div class="verse-label">18</div>lai paglābtu viņa dvēseli no apakšzemes un viņa dzīvību no bojā ejas caur nāves zobenu vai nāves šautru.</div></div>
<div class="par"><div class="verse" verse="19"><div class="verse-label">19</div>Viņš to audzina un pārmāca arī ar ilgstošām un smagu ciešanu pilnām sāpēm uz tā gultas, lauzīdams viņam visus viņa kaulus,</div></div>
<div class="par"><div class="verse" verse="20"><div class="verse-label">20</div>tā ka viņam riebj paša dzīvei nepieciešamā dienišķā maize un viņa ēstgribai pat viņa mīļākais ēdiens;</div></div>
<div class="par"><div class="verse" verse="21"><div class="verse-label">21</div>viņa miesa izdilst, ka tur nepaliek ko redzēt, un viņa kauli izspiežas, kas citkārt nebija redzami.</div></div>
<div class="par"><div class="verse" verse="22"><div class="verse-label">22</div>Tiešām, viņa dvēsele ir jau tuvu klāt pie kapa un viņa dzīvība vietai, kurā valda tikai nāves vara.</div></div>
<div class="par"><div class="verse" verse="23"><div class="verse-label">23</div>Un, ja nu tad pār viņu stāv kāds eņģelis kā aizbildnis, kā viens no tūkstošiem, lai nodotu liecību par cilvēka taisnīgumu,</div></div>
<div class="par"><div class="verse" verse="24"><div class="verse-label">24</div>un ja tas tad par viņu apžēlojas un saka: izglāb viņu, lai tas nenogrimst kapā, jo es esmu atradis izpirkšanas maksu, -</div></div>
<div class="par"><div class="verse" verse="25"><div class="verse-label">25</div>tad viņa miesa atkal pildās ar jaunības spēku, tā ka viņš jūtas pārnests atpakaļ savās senajās jaunības dienās.</div></div>
<div class="par"><div class="verse" verse="26"><div class="verse-label">26</div>Viņš tad nāk ar lūgšanām pie Dieva, un Dievs viņu iepriecina; Dievs ļauj viņam skatīt lielā sirdspriekā Savu vaigu, un Dievs tad atdod cilvēkam viņa taisnību.</div></div>
<div class="par"><div class="verse" verse="27"><div class="verse-label">27</div>Tāds tad jūtas cilvēku starpā uz taisnas takas un atzīstas: es biju grēkojis, aizskāris taisnību, bet tomēr tas nav man pieskaitīts par ļaunu!</div></div>
<div class="par"><div class="verse" verse="28"><div class="verse-label">28</div>Dievs izglāba manu dvēseli no bojā ejas kapā, un mana dzīvība priecājas, skatīdama gaismu! -</div></div>
<div class="par"><div class="verse" verse="29"><div class="verse-label">29</div>Redzi, to visu dara tas stiprais Dievs un dara to cilvēkam divun trīskārt,</div></div>
<div class="par"><div class="verse" verse="30"><div class="verse-label">30</div>lai viņa dvēseli atturētu no kapa, lai dotu viņam iespēju dzīvības gaismas apstarotam tikt.</div></div>
<div class="par"><div class="verse" verse="31"><div class="verse-label">31</div>Ievēro labi, Ījab, uzklausies mani, esi klusu un ļauj man runāt!</div></div>
<div class="par"><div class="verse" verse="32"><div class="verse-label">32</div>Ja tev kas ko sacīt, tad atspēko mani; runā, jo man būtu patīkami tevi attaisnot!</div></div>
<div class="par"><div class="verse" verse="33"><div class="verse-label">33</div>Bet, ja tev nav iespējams neko teikt, tad klausi mani; ciet klusu, un es tev mācīšu gudrību!"</div></div>
    </body>
</html>
