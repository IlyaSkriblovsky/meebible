
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šī ir vainas izpirkšanas upura likumīgā kārtība, tas ir augsti svēts.</div></div>
<div class="par"><div class="verse" verse="2"><div class="verse-label">2</div>Vainas izpirkšanas upuris ir jānokauj vietā, kurā nokauj dedzināmo upuri, un tā asinis ir jāslaka no visām pusēm pār altāri.</div></div>
<div class="par"><div class="verse" verse="3"><div class="verse-label">3</div>Un visi dzīvnieka tauki ir jāpienes, arī aste un tauki, kas apklāj iekšas,</div></div>
<div class="par"><div class="verse" verse="4"><div class="verse-label">4</div>arī abas nieres un tauki, kas pie tām klāt un pie gurniem, un tauki, kas pār aknām, tie jāatņem nost no nierēm.</div></div>
<div class="par"><div class="verse" verse="5"><div class="verse-label">5</div>Un priesterim tie ir jāsadedzina uz altāra kā uguns upuris; tas ir vainas izpirkšanas upuris Tam Kungam.</div></div>
<div class="par"><div class="verse" verse="6"><div class="verse-label">6</div>Ikviens vīriešu kārtas priesteris to var ēst svētā vietā - tas ir augsti svēts.</div></div>
<div class="par"><div class="verse" verse="7"><div class="verse-label">7</div>Kā grēku, tā arī vainas izpirkšanas upurim ir vienāds likums - tas pienākas priesterim, kas ar to salīdzina.</div></div>
<div class="par"><div class="verse" verse="8"><div class="verse-label">8</div>Un vienīgi priesterim, kas nes dedzināmo upuri, pienākas āda no dedzināmā upura, kuru viņš ir nesis.</div></div>
<div class="par"><div class="verse" verse="9"><div class="verse-label">9</div>Bet ikviens ēdamais upuris, kas ir cepts krāsnī vai vārīts katlā, vai uz pannas sataisīts, pienākas tam priesterim, kurš to ir pienesis.</div></div>
<div class="par"><div class="verse" verse="10"><div class="verse-label">10</div>Un ikviens ēdamais upuris, vai sajaukts ar eļļu, vai sauss, pienākas Ārona dēliem, kā vienam, tā otram.</div></div>
<div class="par"><div class="verse" verse="11"><div class="verse-label">11</div>Un šī ir kaujamā pateicības upura kārtība, ko Tam Kungam pienes.</div></div>
<div class="par"><div class="verse" verse="12"><div class="verse-label">12</div>Ja to nes kā pateicību, tad pie kaujamā pateicības upura klāt jāupurē neraudzētas mīklas plāceņi, kas iejaukti eļļā, un arī plāni rauši no neraudzētas mīklas, kas apziesti ar eļļu, un plāceņi no iejautiem smalkiem kviešu miltiem, kas sajaukti ar eļļu.</div></div>
<div class="par"><div class="verse" verse="13"><div class="verse-label">13</div>Kopā ar plāceņiem jānes arī maize no raudzētas mīklas, tā jāpienes kā pateicības upuris par mieru.</div></div>
<div class="par"><div class="verse" verse="14"><div class="verse-label">14</div>Un no tiem visiem viens plācenis jānes Tam Kungam par cilājamo upuri; tas pienākas priesterim, kas no kaujamā pateicības upura slaka asinis.</div></div>
<div class="par"><div class="verse" verse="15"><div class="verse-label">15</div>Kaujamā pateicības upura gaļa jāēd upura nešanas dienā, nekā no tās nevar atstāt nākamai dienai.</div></div>
<div class="par"><div class="verse" verse="16"><div class="verse-label">16</div>Bet, ja upurē kāda solījuma dēļ vai labprātīgi, tad kaujamais upuris jāēd upurēšanas dienā, bet atlikumu var ēst nākamajā dienā.</div></div>
<div class="par"><div class="verse" verse="17"><div class="verse-label">17</div>Bet upura gaļas atlikums trešajā dienā ir ugunī jāsadedzina.</div></div>
<div class="par"><div class="verse" verse="18"><div class="verse-label">18</div>Bet, ja tomēr kāds ēstu no kaujamā pateicības upura gaļas trešajā dienā, tad tas nebūs patīkams upuris, un šo upuri viņam neieskaitīs; tā būs nešķīsta upura gaļa, un tas, kas to ēdīs, būs vainu uz sevi uzkrāvis.</div></div>
<div class="par"><div class="verse" verse="19"><div class="verse-label">19</div>Arī gaļu, kas nākusi saskarē ar kaut ko nešķīstu, nevar ēst, bet tā ir ugunī sadedzināma; ikkuru tīru gaļu var ēst.</div></div>
<div class="par"><div class="verse" verse="20"><div class="verse-label">20</div>Cilvēks, kurš ēd no kaujamā pateicības upura gaļas, kas novēlēta Tam Kungam, kamēr viņš pats ir vēl nešķīsts, - tāds cilvēks lai tiek izdeldēts no savas tautas.</div></div>
<div class="par"><div class="verse" verse="21"><div class="verse-label">21</div>Un cilvēks, kas pieskāries kaut kam nešķīstam, vai cilvēka nešķīstumam, vai nešķīstam lopam, vai kādai citai nešķīstai negantībai, un pēc tam ēd no kaujamā pateicības upura gaļas, kas novēlēta Tam Kungam,- tāds cilvēks lai tiek izdeldēts no savas tautas."</div></div>
<div class="par"><div class="verse" verse="22"><div class="verse-label">22</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="23"><div class="verse-label">23</div>"Runā uz Israēla bērniem un saki: neēdiet nedz vēršu, nedz kazu, nedz jēru taukus,</div></div>
<div class="par"><div class="verse" verse="24"><div class="verse-label">24</div>nedz arī taukus no kādas maitas un saplosītiem dzīvniekiem; dariet ko gribēdami ar tiem, bet ēst jums tos nebūs,</div></div>
<div class="par"><div class="verse" verse="25"><div class="verse-label">25</div>jo ikviens, kas ēdīs no lopu taukiem, kuri tiek nesti Tam Kungam kā uguns upuris, tas pats sevi izslēdz no savas tautas.</div></div>
<div class="par"><div class="verse" verse="26"><div class="verse-label">26</div>Jūs nekādā ziņā nedrīkstat ēst savās mājās asinis - nedz putnu, nedz lopu.</div></div>
<div class="par"><div class="verse" verse="27"><div class="verse-label">27</div>Ikviens cilvēks, kas bauda asinis, tiek no savas tautas izdeldēts."</div></div>
<div class="par"><div class="verse" verse="28"><div class="verse-label">28</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="29"><div class="verse-label">29</div>"Runā uz Israēla bērniem un saki: kurš savu kaujamo pateicības upuri atved Tam Kungam, tas lai atnes Tam Kungam dāvanu no sava kaujamā pateicības upura.</div></div>
<div class="par"><div class="verse" verse="30"><div class="verse-label">30</div>Viņa rokas lai atnes Tam Kungam uguns upuri: taukus no krūtīm līdz ar krūtīm - tos lai viņš līgodams līgo Tā Kunga priekšā.</div></div>
<div class="par"><div class="verse" verse="31"><div class="verse-label">31</div>Un priesteris lai aizdedzina taukus uz altāra, bet pats krūšu gabals pienākas Āronam un viņa dēliem.</div></div>
<div class="par"><div class="verse" verse="32"><div class="verse-label">32</div>Bet labais plecis jums jādod no jūsu kaujamā pateicības upura priesterim par cilājamo upuri.</div></div>
<div class="par"><div class="verse" verse="33"><div class="verse-label">33</div>Kurš no Ārona dēliem upurē kaujamā pateicības upura asinis un taukus, tam pienākas labais plecis kā viņa tiesa,</div></div>
<div class="par"><div class="verse" verse="34"><div class="verse-label">34</div>jo līgojamā upura krūts gabals un cilājamā upura plecis - tie tev ir ņemami no Israēla bērnu kaujamiem pateicības upuriem un dodami Āronam un viņa dēliem, priesteriem; tas lai ir mūžīgs likums Israēla bērniem.</div></div>
<div class="par"><div class="verse" verse="35"><div class="verse-label">35</div>Tā ir Ārona un viņa dēlu svaidīšanas upuru noteiktā daļa no Tā Kunga uguns upuriem tanī dienā, kad tie tuvojas, lai kļūtu Tā Kunga priesteri.</div></div>
<div class="par"><div class="verse" verse="36"><div class="verse-label">36</div>To Tas Kungs pats ir pavēlējis tiem dot viņu svaidīšanas dienā no Israēla bērnu puses; tas ir mūžīgs likums uz viņu cilšu ciltīm."</div></div>
<div class="par"><div class="verse" verse="37"><div class="verse-label">37</div>Un šī ir likumīgā kārtība dedzināmam upurim, ēdamam upurim, grēku upurim, vainas izpirkšanas upurim, priesteru iesvētīšanas upurim un kaujamam pateicības upurim,</div></div>
<div class="par"><div class="verse" verse="38"><div class="verse-label">38</div>ko Tas Kungs Mozum pavēlējis Sinaja kalnā, kad Viņš pavēlēja Israēla bērniem pienest savus upurus Tam Kungam Sinaja tuksnesī.</div></div>
    </body>
</html>
