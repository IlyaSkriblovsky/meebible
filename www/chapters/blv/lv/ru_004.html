
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Boāss bija aizgājis vārtos un tur apsēdies. Un redzi, tas tuvākais radinieks, par kuru Boāss bija stāstījis, gāja garām. Tad Boāss sacīja: "Iegriezies, draugs, atsēdies šeit." Un viņš iegriezās un atsēdās.</div></div>
<div class="par"><div class="verse" verse="2"><div class="verse-label">2</div>Un viņš ņēma desmit vīrus no pilsētas vecajiem un sacīja: "Sēdiet šeit." Tā viņi atsēdās.</div></div>
<div class="par"><div class="verse" verse="3"><div class="verse-label">3</div>Tad viņš tam tuvākam radiniekam sacīja: "Ir pārdodams kāds tīruma gabals, kas ir piederējis mūsu radiniekam Ēlimeleham. To grib pārdot Naomija, kas atgriezusies no Moāba zemes.</div></div>
<div class="par"><div class="verse" verse="4"><div class="verse-label">4</div>Tā nu es domāju, es darīšu tev to zināmu, sacīdams: nopērc tu to manas tautas vecaju priekšā un visu priekšā, kas šeit sēž. Ja tu gribi būt pircējs, tad pērc, bet, ja tu tas negribi būt, tad pasaki man to, lai es zinu, jo cita neviena nav bez tevis, kam nāktos pirkt, bet pēc tevis nāku es." Viņš atbildēja: "Es pirkšu."</div></div>
<div class="par"><div class="verse" verse="5"><div class="verse-label">5</div>Tad Boāss sacīja: "Tai dienā, kad tu pirksi to tīrumu no Naomijas rokas, tu saņemsi arī moābieti Ruti, nelaiķa sievu, lai atjaunotu nelaiķa vārdu uz viņa mantojumu."</div></div>
<div class="par"><div class="verse" verse="6"><div class="verse-label">6</div>Tad tas tuvākais radinieks sacīja: "Es nevaru to sev pirkt, lai nesabojātu savu mantojumu. Saņem tu manas pirkšanas tiesības, jo es to nevaru pirkt."</div></div>
<div class="par"><div class="verse" verse="7"><div class="verse-label">7</div>Senos laikos Israēlā bija šāds paradums par pirkšanu un mainīšanu: lai apstiprinātu kādu lietu, viens novilka savu kurpi un deva to otram, un tāds bija veids, lai noslēgtu Israēlā līgumu.</div></div>
<div class="par"><div class="verse" verse="8"><div class="verse-label">8</div>Tad tas tuvākais radinieks sacīja viņam: "Pērc tu to sev." Un viņš novilka savu kurpi.</div></div>
<div class="par"><div class="verse" verse="9"><div class="verse-label">9</div>Tad Boāss sacīja vecajiem un visiem ļaudīm: "Šodien jūs esat liecinieki, ka es esmu nopircis no Naomijas rokas visu, kas ir piederējis Ēlimeleham, un visu, kas ir piederējis Kiljonam un Mahlonam.</div></div>
<div class="par"><div class="verse" verse="10"><div class="verse-label">10</div>Es esmu saņēmis arī moābieti Ruti, Mahlona atraitni, un ņemšu to sev par sievu, lai nepārtrauktu nelaiķa vārdu uz viņa īpašumu un lai neizdeldētu nelaiķa vārdu no viņa brāļu vidus un no viņa dzimtās vietas vārtiem; jūs esat šodien liecinieki."</div></div>
<div class="par"><div class="verse" verse="11"><div class="verse-label">11</div>Tad visi ļaudis un vecaji, kas bija pie vārtiem, sacīja: "Mēs esam liecinieki. Lai Tas Kungs dara to sievu, kas nāks tavā mājā, kā Rahēli un kā Leu, kas abas kopā cēla Israēlā namu. Kļūsti laimīgs un vairo bagātību Efratā, un topi daudzināts Bētlemē!</div></div>
<div class="par"><div class="verse" verse="12"><div class="verse-label">12</div>Un to bērnu dēļ, ko Tas Kungs tev dos no šīs jaunās sievas, lai tavs nams ir kā Pereca nams, ko Tamāra dzemdēja Jūdam."</div></div>
<div class="par"><div class="verse" verse="13"><div class="verse-label">13</div>Tā Boāss ņēma Ruti, un viņa kļuva tam par sievu; un viņš iegāja pie viņas, un Tas Kungs deva viņai miesas augli, un viņa dzemdēja dēlu.</div></div>
<div class="par"><div class="verse" verse="14"><div class="verse-label">14</div>Tad sievas sacīja Naomijai: "Slavēts lai ir Tas Kungs, kas nav licis tev šodien palikt bez radinieka! Lai Viņa Vārds top daudzināts Israēlā!</div></div>
<div class="par"><div class="verse" verse="15"><div class="verse-label">15</div>Viņš būs tev par dzīvības atjaunotāju, par balstu tavās vecuma dienās, jo tava vedekla, kas tevi ir mīlējusi, kas tev ir labāka par septiņiem dēliem, ir viņu dzemdējusi."</div></div>
<div class="par"><div class="verse" verse="16"><div class="verse-label">16</div>Tad Naomija paņēma bērnu, ielika viņu savā klēpī un kļuva tam par aukli.</div></div>
<div class="par"><div class="verse" verse="17"><div class="verse-label">17</div>Un kaimiņienes deva viņam vārdu, sacīdamas: "Dēls ir dzimis Naomijai." Viņas nosauca to par Obedu; tas bija Dāvida tēva Isaja tēvs.</div></div>
<div class="par"><div class="verse" verse="18"><div class="verse-label">18</div>Šie ir Pereca pēcnācēji: Perecs bija Hecrona tēvs,</div></div>
<div class="par"><div class="verse" verse="19"><div class="verse-label">19</div>Hecrons Rama, Rams Aminādaba,</div></div>
<div class="par"><div class="verse" verse="20"><div class="verse-label">20</div>Aminādabs Nahšona, Nahšons Salmona,</div></div>
<div class="par"><div class="verse" verse="21"><div class="verse-label">21</div>Salmons Boāsa, Boāss Obeda,</div></div>
<div class="par"><div class="verse" verse="22"><div class="verse-label">22</div>Obeds Isaja, bet Isajs bija Dāvida tēvs.</div></div>
    </body>
</html>
