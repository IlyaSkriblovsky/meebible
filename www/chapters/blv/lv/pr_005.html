
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Mans dēls, ievēro manu gudrību un pievērs savu ausi manas mācības vārdiem,</div></div>
<div class="par"><div class="verse" verse="2"><div class="verse-label">2</div>lai tu paturētu prātā labu padomu un lai tava mute glabātu atzīšanu.</div></div>
<div class="par"><div class="verse" verse="3"><div class="verse-label">3</div>Jo svešas, netiklas sievas lūpas ir saldas kā medus, un viņas rīkle, tai runājot, ir glumāka par labāko eļļu,</div></div>
<div class="par"><div class="verse" verse="4"><div class="verse-label">4</div>bet pēc tam tās ir rūgtas kā vērmeles un asas kā abās pusēs griezīgs zobens.</div></div>
<div class="par"><div class="verse" verse="5"><div class="verse-label">5</div>Viņas kājas virzās pazemē nāvei pretī, viņas gaitas noved kapa tumsā.</div></div>
<div class="par"><div class="verse" verse="6"><div class="verse-label">6</div>Viņa neievēro dzīvības ceļu, grīļodamās sper soļus viņas kājas un nezina, kurp aiziet.</div></div>
<div class="par"><div class="verse" verse="7"><div class="verse-label">7</div>Tad nu uzklausiet mani labi uzmanīgi, mani bērni, un necentieties izvairīties no manas mutes vārdiem!</div></div>
<div class="par"><div class="verse" verse="8"><div class="verse-label">8</div>Lai tavi ceļi būtu tālu projām no viņas un netuvojas viņas nama durvīm,</div></div>
<div class="par"><div class="verse" verse="9"><div class="verse-label">9</div>lai tu nepamestu savu godu svešinieku priekšā un nezaudētu savu dzīvību no laulības pārkāpējas sievas saniknotā vīra rokas,</div></div>
<div class="par"><div class="verse" verse="10"><div class="verse-label">10</div>lai svešinieki neiedzīvojas no tava īpašuma, lai tava darba augļi nenāk par svētību svešam namam,</div></div>
<div class="par"><div class="verse" verse="11"><div class="verse-label">11</div>un lai tev nebūtu pēc tam jāvaid, kad tu būsi izšķiedis savu mantu un novājinājis savu miesu,</div></div>
<div class="par"><div class="verse" verse="12"><div class="verse-label">12</div>un lai tev nebūtu jāsaka:"Kā gan es ienīdu kādreiz manis izpelnīto pārmācību, un kā mana sirds šķendējās par man uzlikto sodu,</div></div>
<div class="par"><div class="verse" verse="13"><div class="verse-label">13</div>kā es neklausīju savu skolotāju vārdiem un nenoliecu savu ausi tiem pretī, kas mani mācīja!</div></div>
<div class="par"><div class="verse" verse="14"><div class="verse-label">14</div>Es esmu gandrīz iestidzis bezgalīgā nelaimē visu ļaužu un visas tautas priekšā!"</div></div>
<div class="par"><div class="verse" verse="15"><div class="verse-label">15</div>Dzer ūdeni pats no savas bedres, un lai tavas upes iztek no tava paša akas!</div></div>
<div class="par"><div class="verse" verse="16"><div class="verse-label">16</div>Jeb vai tavi avoti lai aiztek projām un tavu strautu ūdeņi izgāžas uz ielām?</div></div>
<div class="par"><div class="verse" verse="17"><div class="verse-label">17</div>Nē, bet lai tie pieder tev vienam un nevienam svešiniekam kopā ar tevi.</div></div>
<div class="par"><div class="verse" verse="18"><div class="verse-label">18</div>Lai tavas akas avots ir svētīts, un priecājies par savu sev jau jaunībā izraudzīto sievu!</div></div>
<div class="par"><div class="verse" verse="19"><div class="verse-label">19</div>Viņa ir mīlīga kā briežu māte un cildeni daiļa kā kalnu kaza, pieglaudies allažiņ pie viņas krūtīm un ielīksmo sevi nemitīgi ar viņas mīlestību!</div></div>
<div class="par"><div class="verse" verse="20"><div class="verse-label">20</div>Mans dēls, kāpēc tu gribi aizmirsties svešinieces apkampienos, un kāpēc tu gribi apkampt kādas citas sievietes krūtis?</div></div>
<div class="par"><div class="verse" verse="21"><div class="verse-label">21</div>Jo ikviena cilvēka ceļi ir atklāti Tā Kunga priekšā, un Viņš izsver visas viņu gaitas.</div></div>
<div class="par"><div class="verse" verse="22"><div class="verse-label">22</div>Pārkāpēja ļaunais darbs saņems savā varā viņu pašu, un ar savu grēka valgu viņš paliks nesaraujami sasiets.</div></div>
<div class="par"><div class="verse" verse="23"><div class="verse-label">23</div>Viņš mirs bez pamācības, un savas lielās ģeķības dēļ viņš gāzīsies.</div></div>
    </body>
</html>
