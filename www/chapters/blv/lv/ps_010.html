
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kāpēc, Kungs, Tu esi tik tālu, kāpēc Tu esi apslēpies bēdu laikā?</div></div>
<div class="par"><div class="verse" verse="2"><div class="verse-label">2</div>Savā pārgalvībā bezdievīgais vajā nomākto. Kaut viņi paši sapītos savos blēņu padomos, ko tie izdomājuši!</div></div>
<div class="par"><div class="verse" verse="3"><div class="verse-label">3</div>Jo bezdievīgais plātās ar savām nekautrīgām iekārēm, un pagaidu plēsējs lielās ar savu ieguvumu, arvien vairāk atraudamies no Tā Kunga.</div></div>
<div class="par"><div class="verse" verse="4"><div class="verse-label">4</div>Bezdievīgais savā lielā lepnībā nebēdā ne par vienu; visas viņa domas ir: Dieva nav!</div></div>
<div class="par"><div class="verse" verse="5"><div class="verse-label">5</div>Joprojām viņš sekmīgi turpina savu rīcību, un Tava soda tiesa arvienu paliek tālu no viņa. Šņākdams viņš vēršas pret visiem saviem pretiniekiem.</div></div>
<div class="par"><div class="verse" verse="6"><div class="verse-label">6</div>Viņš domā savā sirdī: es nekad neklupšu, un nekad nelaime nenāks pār mani!</div></div>
<div class="par"><div class="verse" verse="7"><div class="verse-label">7</div>Viņa mute plūst pāri no lāstiem, no viltus un varmācības, ar savu mēli viņš rada postu un bēdas.</div></div>
<div class="par"><div class="verse" verse="8"><div class="verse-label">8</div>Viņš slēpjas attālākās sētās un nokauj nevainīgo, kad neviens to neredz. Uz nevarīgo un bezspēcīgo vērsti viņa ļauno acu skati.</div></div>
<div class="par"><div class="verse" verse="9"><div class="verse-label">9</div>Viņš uzglūn savā paslēptuvē kā lauva savā alā, viņš uzglūn, lai notvertu nabagu, viņš notver nabagu, ievelkot to savā tīklā.</div></div>
<div class="par"><div class="verse" verse="10"><div class="verse-label">10</div>Viņš notupstas un noliecas un ar varu norauj nelaimīgos pie zemes, un viņi viegli nokļūst viņa ķetnās.</div></div>
<div class="par"><div class="verse" verse="11"><div class="verse-label">11</div>Tas spriež savā sirdī: Dievs to ir aizmirsis, Viņš ir apslēpis Savu vaigu un neredzēs to nemūžam!</div></div>
<div class="par"><div class="verse" verse="12"><div class="verse-label">12</div>Celies, ak, Kungs, pacel, ak, Dievs, Savu elkoni! Neaizmirsti nelaimīgos!</div></div>
<div class="par"><div class="verse" verse="13"><div class="verse-label">13</div>Kāpēc lai bezdievīgais noniecina Dievu un spriež savā sirdī: Tu pēc tā nekad nejautāsi!</div></div>
<div class="par"><div class="verse" verse="14"><div class="verse-label">14</div>Bet Tu gan redzi postu un sirdēstus, Tu vēro brīdi, kad pārņemt visu to Savās rokās. Uz Tevi raugās nelaimīgais un vājais, kas pakļaujas Tavai apsardzībai, un Tu esi palīgs bārim.</div></div>
<div class="par"><div class="verse" verse="15"><div class="verse-label">15</div>Satriec bezdievīgā un ļaundara elkoni, atrieb viņa negantību, dari tai galu!</div></div>
<div class="par"><div class="verse" verse="16"><div class="verse-label">16</div>Tas Kungs ir ķēniņš uz mūžu mūžiem, un lai mūžam nav vairs citas tautas Viņa zemē!</div></div>
<div class="par"><div class="verse" verse="17"><div class="verse-label">17</div>Tu, Kungs, liec piepildīties pazemīgo ilgām, Tu stiprini viņu drosmi un Tu pievērs viņiem Savu dzirdīgo ausi,</div></div>
<div class="par"><div class="verse" verse="18"><div class="verse-label">18</div>nesdams taisnību bāriem un grūtdieņiem, un lai cilvēks, kas ir no zemes, vairs nedara varas darbus!</div></div>
    </body>
</html>
