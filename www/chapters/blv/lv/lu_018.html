
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Vēl Viņš tiem stāstīja līdzību par to, ka tiem aizvien būs lūgt Dievu un nebūs pagurt.</div></div>
<div class="par"><div class="verse" verse="2"><div class="verse-label">2</div>"Kādā pilsētā dzīvoja tiesnesis, kas Dieva nebijās un no cilvēkiem nekaunējās.</div></div>
<div class="par"><div class="verse" verse="3"><div class="verse-label">3</div>Bet tai pašā pilsētā bija atraitne, tā nāca pie viņa un sacīja: izlem manu lietu pret manu pretinieku.</div></div>
<div class="par"><div class="verse" verse="4"><div class="verse-label">4</div>Tas ilgu laiku negribēja. Bet tad viņš sāka spriest sevī: lai gan es Dieva nebīstos un no cilvēkiem nekaunos,</div></div>
<div class="par"><div class="verse" verse="5"><div class="verse-label">5</div>tomēr, lai viņa mani nemocītu, es gribu viņas lietu izlemt, citādi viņa vēl beigās nāks un man sitīs vaigā.</div></div>
<div class="par"><div class="verse" verse="6"><div class="verse-label">6</div>Un Tas Kungs sacīja: vai dzirdējāt, ko netaisnais tiesnesis saka?</div></div>
<div class="par"><div class="verse" verse="7"><div class="verse-label">7</div>Un Dievs lai nedotu tiesu Saviem izredzētiem, kas dienu un nakti viņu piesauc, kaut gan Viņš vilcinās?</div></div>
<div class="par"><div class="verse" verse="8"><div class="verse-label">8</div>Es jums saku: Viņš viņu lietu izlems visai drīz. Bet vai Cilvēka Dēls, kad Tas nāks, atradīs ticību virs zemes?"</div></div>
<div class="par"><div class="verse" verse="9"><div class="verse-label">9</div>Bet tādiem, kas paši bija pārliecināti, ka viņi ir taisni un ar nicināšanu skatījās uz visiem citiem, Viņš stāstīja šādu līdzību:</div></div>
<div class="par"><div class="verse" verse="10"><div class="verse-label">10</div>"Divi cilvēki aizgāja uz Templi Dievu lūgt. Viens bija farizejs, bet otrs - muitnieks.</div></div>
<div class="par"><div class="verse" verse="11"><div class="verse-label">11</div>Farizejs nostājās un lūdza pie sevis: es tev pateicos, Dievs, ka es neesmu tāds kā citi cilvēki - laupītāji, ļaundari, laulības pārkāpēji vai arī kā šis muitnieks.</div></div>
<div class="par"><div class="verse" verse="12"><div class="verse-label">12</div>Es gavēju divreiz nedēļā un maksāju desmito tiesu no visiem saviem ienākumiem.</div></div>
<div class="par"><div class="verse" verse="13"><div class="verse-label">13</div>Turpretim muitnieks, iztālēm stāvēdams, neuzdrošinājās pat acis pacelt uz debesīm, bet sita pa savām krūtīm un sacīja: Dievs, esi man grēciniekam žēlīgs!</div></div>
<div class="par"><div class="verse" verse="14"><div class="verse-label">14</div>Es jums saku: viņš nogāja savās mājās taisnots, labāks par otru. Jo katrs, kas pats paaugstinās, taps pazemots, bet, kas pats pazemojas, taps paaugstināts."</div></div>
<div class="par"><div class="verse" verse="15"><div class="verse-label">15</div>Arī mazos bērnus Viņam pienesa, lai Viņš tiem pieskartos. Bet mācekļi, to pamanījuši, tos norāja.</div></div>
<div class="par"><div class="verse" verse="16"><div class="verse-label">16</div>Jēzus turpretim tos pieaicināja un sacīja: "Laidiet bērniņus pie Manis un neliedziet tiem, jo tādiem pieder Dieva valstība.</div></div>
<div class="par"><div class="verse" verse="17"><div class="verse-label">17</div>Tiešām Es jums saku: kas Dieva valstību nesaņem kā bērniņš, nenāks tur iekšā."</div></div>
<div class="par"><div class="verse" verse="18"><div class="verse-label">18</div>Bet kāds priekšnieks Viņam jautāja: "Labo Mācītāj, kas man jādara, lai es iemantotu mūžīgu dzīvību?"</div></div>
<div class="par"><div class="verse" verse="19"><div class="verse-label">19</div>Bet Jēzus tam sacīja: "Ko tu Mani sauci par labu? Neviens nav labs, izņemot vienīgi Dievu.</div></div>
<div class="par"><div class="verse" verse="20"><div class="verse-label">20</div>Baušļus tu zini: tev nebūs laulību pārkāpt, tev nebūs nokaut, tev nebūs zagt, tev nebūs nepatiesu liecību dot, godā savu tēvu un savu māti."</div></div>
<div class="par"><div class="verse" verse="21"><div class="verse-label">21</div>Tas atbildēja: "To visu es esmu turējis no mazotnes."</div></div>
<div class="par"><div class="verse" verse="22"><div class="verse-label">22</div>Kad Jēzus to dzirdēja, Viņš teica: "Vienas lietas tev vēl trūkst: pārdod visu, kas tev pieder, un izdali to starp nabagiem, tad tev būs manta debesīs, un tad nāc Man līdzi!"</div></div>
<div class="par"><div class="verse" verse="23"><div class="verse-label">23</div>Bet viņš, to dzirdēdams, ļoti noskuma, jo viņš bija ļoti bagāts.</div></div>
<div class="par"><div class="verse" verse="24"><div class="verse-label">24</div>Bet, kad Jēzus to redzēja, Viņš sacīja: "Cik grūti tiem, kam daudz mantas, iekļūt Dieva valstībā!</div></div>
<div class="par"><div class="verse" verse="25"><div class="verse-label">25</div>Jo vieglāk ir kamielim iet caur adatas aci, nekā bagātam ieiet Dieva valstībā."</div></div>
<div class="par"><div class="verse" verse="26"><div class="verse-label">26</div>Tad tie, kas to dzirdēja, sacīja: "Kas tad var tikt izglābts?"</div></div>
<div class="par"><div class="verse" verse="27"><div class="verse-label">27</div>Bet Viņš atbildēja: "Kas cilvēkiem nav iespējams, tas iespējams Dievam."</div></div>
<div class="par"><div class="verse" verse="28"><div class="verse-label">28</div>Tad Pēteris sacīja: "Redzi, mēs esam atstājuši visu un esam Tev gājuši līdzi."</div></div>
<div class="par"><div class="verse" verse="29"><div class="verse-label">29</div>Bet Viņš teica: "Tiešām Es jums saku: nav neviena, kas Dieva valstības dēļ būtu atstājis māju, sievu, brāļus, vecākus vai bērnus,</div></div>
<div class="par"><div class="verse" verse="30"><div class="verse-label">30</div>kas to daudzkārtīgi neatdabūs jau šinī laikā, bet nākamā laikā mūžīgo dzīvību."</div></div>
<div class="par"><div class="verse" verse="31"><div class="verse-label">31</div>Un, tos divpadsmit pie Sevis ņēmis, Viņš tiem sacīja: "Redziet, mēs noejam uz Jeruzālemi, lai piepildītos viss, ko pravieši rakstījuši par Cilvēka Dēlu.</div></div>
<div class="par"><div class="verse" verse="32"><div class="verse-label">32</div>Viņu nodos pagānu rokās, apsmies, nonievās un apspļaudīs,</div></div>
<div class="par"><div class="verse" verse="33"><div class="verse-label">33</div>šautīs ar pātagām un nonāvēs, bet trešajā dienā Viņš celsies augšām."</div></div>
<div class="par"><div class="verse" verse="34"><div class="verse-label">34</div>Bet viņi no tā neko nesaprata; tumšs bija viņiem šis vārds, un tie to nevarēja saprast.</div></div>
<div class="par"><div class="verse" verse="35"><div class="verse-label">35</div>Bet, kad Viņš tuvojās Jērikai, kāds akls tur sēdēja ceļmalā un ubagoja.</div></div>
<div class="par"><div class="verse" verse="36"><div class="verse-label">36</div>Dzirdēdams ļaužu barus garām ejam, viņš sāka taujāt, kas tur esot.</div></div>
<div class="par"><div class="verse" verse="37"><div class="verse-label">37</div>Tad viņam pateica, ka Jēzus Nacarietis ejot garām.</div></div>
<div class="par"><div class="verse" verse="38"><div class="verse-label">38</div>Tad viņš sauca: "Jēzu, Dāvida dēls, apžēlojies par mani!"</div></div>
<div class="par"><div class="verse" verse="39"><div class="verse-label">39</div>Tie, kas priekšā gāja, viņu apsauca, lai tas ciešot klusu. Bet viņš vēl stiprāk kliedza: "Tu Dāvida dēls, apžēlojies par mani!"</div></div>
<div class="par"><div class="verse" verse="40"><div class="verse-label">40</div>Tad Jēzus apstājās un lika to atvest pie Sevis. Kad tas bija pienācis klāt, Viņš tam jautāja:</div></div>
<div class="par"><div class="verse" verse="41"><div class="verse-label">41</div>"Ko tu gribi, lai Es tev daru?" Tas atbildēja: "Kungs, ka es varu redzēt."</div></div>
<div class="par"><div class="verse" verse="42"><div class="verse-label">42</div>Tad Jēzus viņam sacīja: "Esi redzīgs, tava ticība tev ir palīdzējusi."</div></div>
<div class="par"><div class="verse" verse="43"><div class="verse-label">43</div>Un tūliņ viņš kļuva redzīgs un gāja viņiem līdzi, Dievu slavēdams. Un visa tauta, to redzēdama, deva Dievam godu.</div></div>
    </body>
</html>
