
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad visa Israēla bērnu draudze sapulcējās Šīlo, un tur viņi uzcēla Saiešanas telti, kad viņi bija zemi sev pakļāvuši.</div></div>
<div class="par"><div class="verse" verse="2"><div class="verse-label">2</div>Bet vēl Israēla bērnu vidū palika septiņas ciltis, kurām vēl nebija savas īpašuma daļas.</div></div>
<div class="par"><div class="verse" verse="3"><div class="verse-label">3</div>Un Jozua sacīja Israēla bērniem: "Cik ilgi vēl jūs būsit tik kūtri, ka neejat iegūt īpašumā to zemi, ko Tas Kungs, jūsu tēvu Dievs, jums ir piešķīris?</div></div>
<div class="par"><div class="verse" verse="4"><div class="verse-label">4</div>Izraugiet sev trīs vīrus no ikvienas cilts, un es tos izsūtīšu, lai viņi dodas un pārstaigā zemi un to apraksta pēc viņu īpašumu daļām; tad lai viņi griežas atpakaļ pie manis.</div></div>
<div class="par"><div class="verse" verse="5"><div class="verse-label">5</div>Viņiem tā būs jādala septiņās daļās; Jūda lai paliek savās robežās dienvidos, un Jāzepa nams lai paliek savās robežās ziemeļos.</div></div>
<div class="par"><div class="verse" verse="6"><div class="verse-label">6</div>Tad jums zeme jāuzraksta septiņās daļās un jāatnes man, lai es Tā Kunga, mūsu Dieva, priekšā, varu izmest meslus.</div></div>
<div class="par"><div class="verse" verse="7"><div class="verse-label">7</div>Levītiem nav nekādas savas zemes daļas jūsu vidū, Tā Kunga priesterība ir viņu mantojums. Bet Gads un Rūbens un puse Manases cilts ir saņēmuši savus īpašumus Jordānai pret rītiem, kurus viņiem iedevis Mozus, Tā Kunga kalps."</div></div>
<div class="par"><div class="verse" verse="8"><div class="verse-label">8</div>Tad tie vīri cēlās un gāja, un Jozua gājējiem pavēlēja šo zemi attēlot rakstos un zīmējumā, sacīdams: "Ejiet, pārstaigājiet to zemi un to aprakstiet; pēc tam nāciet atpakaļ pie manis, tad es šeit, Šīlo, metīšu par jums meslus Tā Kunga priekšā."</div></div>
<div class="par"><div class="verse" verse="9"><div class="verse-label">9</div>Tad tie vīri devās ceļā, pārstaigāja zemi un uzzīmēja to grāmatā pēc tās pilsētām septiņās daļās; tad viņi griezās atpakaļ pie Jozuas Šīlo nometnē.</div></div>
<div class="par"><div class="verse" verse="10"><div class="verse-label">10</div>Un Jozua meta meslus par viņiem Šīlo nometnē Tā Kunga priekšā, un tur Jozua sadalīja Israēla bērniem zemi pēc viņu daļām.</div></div>
<div class="par"><div class="verse" verse="11"><div class="verse-label">11</div>Un tad iznāca, ka mesli krita Benjamīna bērnu ciltij pēc viņu dzimtām, un pēc meslošanas tiem krita apgabals starp Jūdas un Jāzepa bērniem.</div></div>
<div class="par"><div class="verse" verse="12"><div class="verse-label">12</div>Un viņu robeža ziemeļu daļā sākas no Jordānas, un tad šī robeža iet augšup gar Jērikas ziemeļu pusi, no turienes kalnos uz rietumiem, un tās gals iesniedzas Bēt-Avenas tuksnesī.</div></div>
<div class="par"><div class="verse" verse="13"><div class="verse-label">13</div>Un tad no turienes robeža iet pāri uz Lūzu, gar Lūzas dienvidus pusi, tā ir Bētele; un tad tā noved lejā pie Atarot-Adaras pret to pašu kalnu, kas ir Lejas-Bet-Horonas dienvidos.</div></div>
<div class="par"><div class="verse" verse="14"><div class="verse-label">14</div>Tad robeža apmet līkumu, iedama rietumu virzienā dienvidos no tā kalna, kurš ir pretī Bet-Horonai, tad tā turpinās uz dienvidiem, un tās gals ir pie Kirjat-Baalas, šī ir tā pati Kirjat-Jeārima, kas ir Jūdas bērnu pilsēta. Šī ir vakara puses mala.</div></div>
<div class="par"><div class="verse" verse="15"><div class="verse-label">15</div>Un dienvidu mala stiepjas virzienā no Kirjat-Jeārimas gala, un šī robeža ved uz rietumiem un iznāk pie Mei-Neftoas avota.</div></div>
<div class="par"><div class="verse" verse="16"><div class="verse-label">16</div>Un tad robeža iet lejup līdz tā kalna pakājei, kas ir pretī Ben-Hinoma ielejai, kura atrodas ziemeļos no refajiešu ielejas, un tad tā nonāk pa Ben-Hinoma ieleju dienvidos no jebusiešu kalnu nogāzes un izbeidzas lejā pie Ajin-Rogelas.</div></div>
<div class="par"><div class="verse" verse="17"><div class="verse-label">17</div>No turienes tā met līkumu uz ziemeļiem, nonākdama pie Ajin-Šemešas un noved pie Gelilotas, kura ir pretī Adumima paaugstinājumam, un tad tā atkal nonāk lejā pie Bohana, Rūbena dēla, klintīm.</div></div>
<div class="par"><div class="verse" verse="18"><div class="verse-label">18</div>No šejienes tā iet pāri kalna nogāzei, kas ziemeļos pretī klajumam, un tad ieslīd pašā klajumā.</div></div>
<div class="par"><div class="verse" verse="19"><div class="verse-label">19</div>Tad robeža iet pāri kalna nogāzei, kas ir ziemeļos no Bet-Hoglas, un robežas gals noved pie pussalas Sāls jūras ziemeļos un dienvidos no Jordānas ietekas; šī ir dienvidu robeža.</div></div>
<div class="par"><div class="verse" verse="20"><div class="verse-label">20</div>Bet Jordāna veido austrumu robežu; šis ir Benjamīna bērnu īpašums, visapkārt viņu robežas pēc viņu dzimtām.</div></div>
<div class="par"><div class="verse" verse="21"><div class="verse-label">21</div>Bet Benjamīna bērnu cilts pilsētas pēc viņu dzimtām ir: Jērika, Bet-Hogla un Emek-Kēcica,</div></div>
<div class="par"><div class="verse" verse="22"><div class="verse-label">22</div>Bet-Araba, Cemarajima un Bētele,</div></div>
<div class="par"><div class="verse" verse="23"><div class="verse-label">23</div>Avima, Pāra un Ofra,</div></div>
<div class="par"><div class="verse" verse="24"><div class="verse-label">24</div>Kefar-Amonija, Ofnija un Geba - kopā divpadsmit pilsētas ar to ciemiem;</div></div>
<div class="par"><div class="verse" verse="25"><div class="verse-label">25</div>Gibeona, Rāma un Beērota,</div></div>
<div class="par"><div class="verse" verse="26"><div class="verse-label">26</div>Micpa, Kefīra un Moca,</div></div>
<div class="par"><div class="verse" verse="27"><div class="verse-label">27</div>Rekema, Jirpeēla un Tarala,</div></div>
<div class="par"><div class="verse" verse="28"><div class="verse-label">28</div>Cela, Elefaja un jebusiešu pilsēta, tā ir Jeruzāleme, Gibea un Kirjata - kopā četrpadsmit pilsētas ar to ciemiem. Šis ir Benjamīna bērnu īpašums pēc viņu dzimtām.</div></div>
    </body>
</html>
