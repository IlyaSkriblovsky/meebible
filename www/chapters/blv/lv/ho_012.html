
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Efraims no visām pusēm Mani ielenc ar meliem un Israēla nams ar viltu. Bet arī Jūda neturas stingri pie Dieva - svētā un uzticīgā.</div></div>
<div class="par"><div class="verse" verse="2"><div class="verse-label">2</div>Efraims lokās katrai spēcīgākai vēsmai līdzi un skrien pakaļ austrumu vējam. Katru dienu viņš vairo postu; ar Asuru viņi slēdz derību, un eļļu viņi izved uz Ēģipti.</div></div>
<div class="par"><div class="verse" verse="3"><div class="verse-label">3</div>Bet ar Jūdu Tas Kungs ies tiesā un piemeklēs Jēkabu saskaņā ar viņa ceļiem, un atmaksās viņam pēc viņa darbiem.</div></div>
<div class="par"><div class="verse" verse="4"><div class="verse-label">4</div>Jau mātes miesās viņš satvēra brāli aiz viņa papēža un savā vīra spēka pilnībā viņš cīnījās ar Dievu.</div></div>
<div class="par"><div class="verse" verse="5"><div class="verse-label">5</div>Viņš cīnījās ar eņģeli un to uzvarēja, jo viņš raudāja un lūdzās žēlastību. Bētelē viņu tad sastapa Dievs un ar Viņu turpat runāja,</div></div>
<div class="par"><div class="verse" verse="6"><div class="verse-label">6</div>Dievs Tas Kungs, debesu karapulku Dievs, Kungs Cebaots ir Viņa vārds.</div></div>
<div class="par"><div class="verse" verse="7"><div class="verse-label">7</div>"Tādēļ atgriezies pie sava Dieva, glabā savu žēlsirdību un taisnību, cerē un paļaujies vienmēr uz savu Dievu!"</div></div>
<div class="par"><div class="verse" verse="8"><div class="verse-label">8</div>Bet Kānaānam ir rokā nepareizi svari, un viņš labprāt mīl krāpt.</div></div>
<div class="par"><div class="verse" verse="9"><div class="verse-label">9</div>Un Efraims saka: "Es esmu bagāts, esmu sev ieguvis pietiekami daudz mantu; visā manā darbā nav nekāda pārkāpuma, ko varētu saukt par grēku!"</div></div>
<div class="par"><div class="verse" verse="10"><div class="verse-label">10</div>Bet Es, Tas Kungs, Es esmu tavs Dievs kopš Ēģiptes laikiem un likšu tev atkal dzīvot teltīs, kā tas parasts svētku laikā,</div></div>
<div class="par"><div class="verse" verse="11"><div class="verse-label">11</div>un Es runāju uz praviešiem, Es dodu tik daudz atklāsmju, un Es izpaužos ar praviešu muti runātajās līdzībās.</div></div>
<div class="par"><div class="verse" verse="12"><div class="verse-label">12</div>Gileādā valda elku kalpība, tādēļ viņi arī iznīks; Gilgalā viņi ziedo vēršus, bet tādēļ arī viņu ziedokļi kļūs kā akmeņu kaudzes tīrumu vagu galā!</div></div>
<div class="par"><div class="verse" verse="13"><div class="verse-label">13</div>Jēkabam bija jābēg uz Sīriju, Israēlam bija jāpaliek par kalpu sievas dēļ, un otras sievas dēļ viņš ganīja lopus.</div></div>
<div class="par"><div class="verse" verse="14"><div class="verse-label">14</div>Bet pēc tam Tas Kungs lika pravietim izvest Israēlu no Ēģiptes un lika pravietim viņu pasargāt.</div></div>
<div class="par"><div class="verse" verse="15"><div class="verse-label">15</div>Bet tagad Efraims Viņu stipri sarūgtina ar saviem elkiem; tāpēc viņu asinis nāks pār viņiem, un Tas Kungs viņiem atmaksās par to pazemojumu, ko viņi Viņam nodara!</div></div>
    </body>
</html>
