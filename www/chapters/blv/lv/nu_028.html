
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Pavēli Israēla bērniem un saki tiem, lai viņi savu upura maizi arī turpmāk gādātu Man par uguns upuri patīkamai smaržai noteiktos svētku laikos!</div></div>
<div class="par"><div class="verse" verse="3"><div class="verse-label">3</div>Un tev būs viņiem sacīt: šis ir uguns upuris Tam Kungam, ko jums būs pienest: ik dienas divus jērus, gadu vecus, bez vainas, par kārtējo dedzināmo upuri.</div></div>
<div class="par"><div class="verse" verse="4"><div class="verse-label">4</div>Vienu jēru sataisi upurim no rīta, bet otru jēru ap pievakari;</div></div>
<div class="par"><div class="verse" verse="5"><div class="verse-label">5</div>un desmito daļu ēfas smalku kviešu miltu ēdamam upurim, kas sajaukti ar grūsto eļļu viena ceturkšņa hina apmērā.</div></div>
<div class="par"><div class="verse" verse="6"><div class="verse-label">6</div>Šis ir ikdienas dedzināmais upuris, kas ir ticis iestādīts Sinaja kalnā kā uguns upuris Tam Kungam par patīkamu smaržu;</div></div>
<div class="par"><div class="verse" verse="7"><div class="verse-label">7</div>un viņa dzeramais upuris lai ir ceturksnis hina vīna, skaitot uz vienu jēru; šāds dzeramais upuris no vīna ir jāveltī Tam Kungam svētajā vietā.</div></div>
<div class="par"><div class="verse" verse="8"><div class="verse-label">8</div>Bet otru jēru tāpat sagatavo ap vakara laiku kā pirmo jēru no rīta, kas bija ēdamais upuris, un tāpat kā tam sataisi arī dzeramo upuri klāt kā uguns upuri par patīkamu smaržu Tam Kungam.</div></div>
<div class="par"><div class="verse" verse="9"><div class="verse-label">9</div>Bet sabata dienā: divus bez vainas gadu vecus jērus, bet par ēdamo upuri divas desmitdaļas smalku kviešu miltu, kas sajaukti ar eļļu, līdz ar piederīgā dzeramā upura tiesu.</div></div>
<div class="par"><div class="verse" verse="10"><div class="verse-label">10</div>Šis ir sabata dedzināmais upuris ikvienā sabatā, klāt pie ikdienas dedzināmā upura un tam piederīgā dzeramā upura.</div></div>
<div class="par"><div class="verse" verse="11"><div class="verse-label">11</div>Un pirmajā mēneša dienā nesiet par dedzināmo upuri Tam Kungam divus jaunus vēršus, aunu un septiņus gadu vecus jērus, kas bez vainas,</div></div>
<div class="par"><div class="verse" verse="12"><div class="verse-label">12</div>un trīs desmitdaļas ēfas smalku kviešu miltu, kas sajaukti ar eļļu, uz ikvienu vērsi, par ēdamo upuri, bet divas desmitdaļas ēfas smalku kviešu miltu, kas sajaukti ar eļļu, uz ikvienu aunu, par ēdamo upuri;</div></div>
<div class="par"><div class="verse" verse="13"><div class="verse-label">13</div>un vienu desmitdaļu ēfas smalku kviešu miltu, kas sajaukti ar eļļu, uz ikvienu jēru, par ēdamo upuri; un to visu par dedzināmo upuri par patīkamu smaržu Tam Kungam.</div></div>
<div class="par"><div class="verse" verse="14"><div class="verse-label">14</div>Un viņa dzeramais upuris lai ir pushina vīna uz ikkatru vērsi, trešā daļa hina uz aunu, bet ceturtā daļa hina uz katru jēru. Šāds ir dedzināmais upuris ikkatra gada jaunajā mēnesī.</div></div>
<div class="par"><div class="verse" verse="15"><div class="verse-label">15</div>Un viens āzis lai tiek sataisīts par grēku upuri Tam Kungam klāt pie pastāvīgā dedzināmā upura, un tas jāsagatavo līdz ar tam piederīgo dzeramo upuri.</div></div>
<div class="par"><div class="verse" verse="16"><div class="verse-label">16</div>Bet pirmā mēneša četrpadsmitajā dienā ir Pashā svētki Tam Kungam.</div></div>
<div class="par"><div class="verse" verse="17"><div class="verse-label">17</div>Un šī mēneša piecpadsmitajā dienā tiek šie svētki turēti; septiņas dienas būs ēst neraudzētu maizi.</div></div>
<div class="par"><div class="verse" verse="18"><div class="verse-label">18</div>Pirmajā dienā lai tiek sasaukta svēta sapulce; jums nebūs darīt nekādu darbu,</div></div>
<div class="par"><div class="verse" verse="19"><div class="verse-label">19</div>bet uguns upurī jums būs upurēt par dedzināmo upuri Tam Kungam divus jaunus vēršus, vienu aunu un septiņus gadu vecus jērus, kas bez vainas; tas lai būtu jūsu pienākums.</div></div>
<div class="par"><div class="verse" verse="20"><div class="verse-label">20</div>Un te klāt piederīgais ēdamais upuris lai ir smalkie kviešu milti trīs desmitdaļas ēfas, kas sajaukti ar eļļu, uz ikkatru vērsi, bet divas desmitdaļas miltu jums būs sagatavot uz katru aunu.</div></div>
<div class="par"><div class="verse" verse="21"><div class="verse-label">21</div>Un pa vienai desmitdaļai tev būs sagatavot uz ikvienu no tiem septiņiem jēriem;</div></div>
<div class="par"><div class="verse" verse="22"><div class="verse-label">22</div>un vienu āzi grēku upurim jums par salīdzināšanu,</div></div>
<div class="par"><div class="verse" verse="23"><div class="verse-label">23</div>klāt pie rīta upura, kas ir ikdienas dedzināmais upuris, tas jums ir jāsataisa.</div></div>
<div class="par"><div class="verse" verse="24"><div class="verse-label">24</div>Un tāpat sagatavojiet ik dienas, visas septiņas dienas, maizi uguns upurim par patīkamu smaržu Tam Kungam; klāt pie ikdienas dedzināmā upura to sagatavojiet līdz ar tā dzeramo upuri.</div></div>
<div class="par"><div class="verse" verse="25"><div class="verse-label">25</div>Un septītajā dienā lai jums ir sasaukta svēta sapulce, nedariet nekādu darbu.</div></div>
<div class="par"><div class="verse" verse="26"><div class="verse-label">26</div>Un, kad jūs pirmo ražu pienesat, pirmās ražas svētkos, tad, pienesot ēdamos upurus, kas ik mēnešus tiek pienesti Tam Kungam pēc jūsu nedēļu kārtām, turiet sasauktu svētu sapulci; nedariet nekādu darbu.</div></div>
<div class="par"><div class="verse" verse="27"><div class="verse-label">27</div>Un kā dedzināmo upuri par patīkamu smaržu Tam Kungam pienesiet divus jaunus vēršus, vienu aunu, septiņus gadu vecus jērus;</div></div>
<div class="par"><div class="verse" verse="28"><div class="verse-label">28</div>un pie tā kā ēdamo upuri no smalkiem kviešu miltiem, kas sajaukti ar eļļu, trīs desmitdaļas uz katru vērsi, divas desmitdaļas uz aunu,</div></div>
<div class="par"><div class="verse" verse="29"><div class="verse-label">29</div>un pa vienai desmitdaļai uz katru no septiņiem jēriem;</div></div>
<div class="par"><div class="verse" verse="30"><div class="verse-label">30</div>un vienu āzi jums par salīdzināšanu;</div></div>
<div class="par"><div class="verse" verse="31"><div class="verse-label">31</div>piedevām pie kārtējā dedzināmā upura ar tā ēdamo upuri jums būs to sagatavot - tie lai ir dzīvnieki bez vainas - līdz ar tā dzeramiem upuriem.</div></div>
    </body>
</html>
