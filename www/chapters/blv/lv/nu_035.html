
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu Moāba klajumos pie Jordānas pretī Jērikai, sacīdams:</div></div>
<div class="par"><div class="verse" verse="2"><div class="verse-label">2</div>"Pavēli Israēla bērniem, lai tie no saviem īpašumiem, kas iegūti īpašumā, dod levītiem pilsētas, kur dzīvot, bet no pilsētu apkārtējiem apgabaliem lai dod levītiem arī zemes gabalus ganībām.</div></div>
<div class="par"><div class="verse" verse="3"><div class="verse-label">3</div>Pašas pilsētas lai ir viņiem dzīvošanai, bet zemes gabali lai ir ganības viņu lopiem un nastu nesējiem lopiem, kā arī visiem viņu pārējiem kustoņiem.</div></div>
<div class="par"><div class="verse" verse="4"><div class="verse-label">4</div>Un zemes gabali pie pilsētām, ko jūs dosit levītiem, lai atrodas no pilsētas mūriem it visos virzienos, stiepdamies tūkstoš olekšu attālumā no pilsētas mūriem.</div></div>
<div class="par"><div class="verse" verse="5"><div class="verse-label">5</div>Un ārpus pilsētas nomēriet austrumu virzienā divi tūkstoš olektis un tāpat pa divi tūkstoš olektīm dienvidu, rietumu un ziemeļu virzienā tā, lai pilsēta atrastos tieši vidū; šie lai ir viņu pilsētas zemes ganību gabali.</div></div>
<div class="par"><div class="verse" verse="6"><div class="verse-label">6</div>Un starp pilsētām, ko jūs dosit levītiem, lai ir sešas glābšanās pilsētas, kuras jums ir jādod, lai varētu tanīs paslēpties tāds, kam gadījies kādu nonāvēt; un bez tām viņiem vēl klāt jums būs dot četrdesmit divas pilsētas;</div></div>
<div class="par"><div class="verse" verse="7"><div class="verse-label">7</div>pavisam pilsētu skaits, kas jums jānodod levītiem, ir četrdesmit astoņas pilsētas līdz ar viņu ganībām.</div></div>
<div class="par"><div class="verse" verse="8"><div class="verse-label">8</div>Un tās pilsētas, ko jūs nodosit no Israēla bērnu daļas, jūs ņemiet no lielākām ciltīm lielākā skaitā, bet no mazākām ciltīm mazākā skaitā; ikviena cilts lai nodod no savām pilsētām levītiem pēc savas daļas, ko tā mantojusi."</div></div>
<div class="par"><div class="verse" verse="9"><div class="verse-label">9</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="10"><div class="verse-label">10</div>"Runā uz Israēla bērniem un saki tiem: kad jūs iesit pāri Jordānai Kānaāna zemē,</div></div>
<div class="par"><div class="verse" verse="11"><div class="verse-label">11</div>tad jums jāizrauga piemērotas pilsētas par glābšanās pilsētām, kur tāds varētu bēgt, kas kādu cilvēku ir netīši nogalinājis.</div></div>
<div class="par"><div class="verse" verse="12"><div class="verse-label">12</div>Un šīs pilsētas lai ir jums glābšanās pilsētas no asinsatriebēja, un neviens lai nemirst, iekāms nav stāvējis draudzes priekšā un saņēmis tiesas spriedumu.</div></div>
<div class="par"><div class="verse" verse="13"><div class="verse-label">13</div>Bet no tām pilsētām, ko jūs dosit, sešas lai būtu glābšanās pilsētas:</div></div>
<div class="par"><div class="verse" verse="14"><div class="verse-label">14</div>trīs lai atrodas šaipus Jordānas, bet trīs lai ir Kānaāna zemē, tās tad lai ir glābšanās pilsētas.</div></div>
<div class="par"><div class="verse" verse="15"><div class="verse-label">15</div>Šīs sešas pilsētas lai ir kā Israēla bērniem, tā arī svešiniekiem un piedzīvotājiem jūsu vidū par glābšanās vietām, lai turp varētu bēgt ikviens, kas kādu cilvēku ir netīši nogalinājis.</div></div>
<div class="par"><div class="verse" verse="16"><div class="verse-label">16</div>Bet, ja kāds kādu ir ar dzelzs priekšmetu tā sitis, ka tas ir miris, tad viņš ir slepkava, un tas lai mirst kā slepkava.</div></div>
<div class="par"><div class="verse" verse="17"><div class="verse-label">17</div>Vai ja kāds kādu sitis ar akmeni rokā, ar ko var nosist, tad tas ir slepkava un sodāms ar nāvi.</div></div>
<div class="par"><div class="verse" verse="18"><div class="verse-label">18</div>Vai ja kāds kādu sit ar koka priekšmetu, kas tam ir rokā, no kā arī var mirt, un ja viņš tā sit, ka otrs ir miris, tad tāds ir slepkava un sodāms ar nāvi.</div></div>
<div class="par"><div class="verse" verse="19"><div class="verse-label">19</div>Asinsatriebējs lai nonāvē šādu slepkavu; kad vien tas viņu sastop, lai tas viņu nokauj.</div></div>
<div class="par"><div class="verse" verse="20"><div class="verse-label">20</div>Un, ja kāds kādu nīzdams ir grūdis vai tīšām ar kaut ko viņam sviedis, ka tas ir miris,</div></div>
<div class="par"><div class="verse" verse="21"><div class="verse-label">21</div>vai ja ķildojoties kāds kādu ir ar savu roku tā sitis, ka otrs ir miris, tad tāds ir sodāms ar nāvi, jo viņš ir slepkava; asinsatriebējs lai to nonāvē, kad vien viņu sastop.</div></div>
<div class="par"><div class="verse" verse="22"><div class="verse-label">22</div>Bet, ja netīši, bez ienaida kāds kādu ir grūdis vai arī netīši būtu tam metis ar kādu priekšmetu</div></div>
<div class="par"><div class="verse" verse="23"><div class="verse-label">23</div>vai ar akmeni iesviedis, no kā var nomirt, jeb, tam neredzot, ir licis akmenim uzkrist tam virsū, ka tam ir jāmirst, bet nav bijis viņa ienaidnieks, nedz meklējis viņa nelaimi,</div></div>
<div class="par"><div class="verse" verse="24"><div class="verse-label">24</div>tad lai starp tādu cilvēku un asinsatriebēju draudze spriež tiesu pēc šiem likumiem.</div></div>
<div class="par"><div class="verse" verse="25"><div class="verse-label">25</div>Draudzei ir jāglābj tāds cilvēks no asinsatriebēja rokas, un draudzei viņš ir jānogādā atpakaļ glābšanās pilsētā, kurp viņš bija bēdzis, un tur lai viņš dzīvo, kamēr augstais priesteris ir miris, kas ir svaidīts ar svēto eļļu.</div></div>
<div class="par"><div class="verse" verse="26"><div class="verse-label">26</div>Bet, ja tāds cilvēks pats izies no savas glābšanās pilsētas robežām, uz kurieni viņš bija aizbēdzis,</div></div>
<div class="par"><div class="verse" verse="27"><div class="verse-label">27</div>un asinsatriebējs viņu ieraudzīs ārpus viņa glābšanās pilsētas robežām un viņu nogalinās, tad tas nav tādam skaitāms par asinsdarbu,</div></div>
<div class="par"><div class="verse" verse="28"><div class="verse-label">28</div>jo tādam bija jādzīvo savā glābšanās pilsētā līdz augstā priestera nāvei; bet pēc augstā priestera nāves tāds drīkst atgriezties atpakaļ savā pilsētā.</div></div>
<div class="par"><div class="verse" verse="29"><div class="verse-label">29</div>Un šie lai jums ir tiesas likumi uz jūsu paaudžu paaudzēm it visās jūsu apmešanās vietās.</div></div>
<div class="par"><div class="verse" verse="30"><div class="verse-label">30</div>Ja kāds kādu cilvēku nosit, tad pēc liecinieku norādījumiem slepkava lai tiek nogalināts; bet viens liecinieks vien nevar atbildēt, dodams liecību pret kādu cilvēku, ka tam būtu jāmirst.</div></div>
<div class="par"><div class="verse" verse="31"><div class="verse-label">31</div>Jums arī nav jāņem izpirkšanas maksa par slepkavu, kas ir nāvi pelnījis, jo tādam ir jāmirst.</div></div>
<div class="par"><div class="verse" verse="32"><div class="verse-label">32</div>Jums arī nav jāņem izpirkšanas maksa par tādu, kas ir aizbēdzis uz glābšanās pilsētu, lai atgrieztos atpakaļ savā zemē un tur dzīvotu, kamēr augstais priesteris mirst.</div></div>
<div class="par"><div class="verse" verse="33"><div class="verse-label">33</div>Jums nebūs sagānīt to zemi, kurā jūs dzīvojat, jo asinis zemi apgāna, un zemi nevar salīdzināt to asiņu dēļ, kas tur izlietas, kā vienīgi ar tā asinīm, kas tās izlējis.</div></div>
<div class="par"><div class="verse" verse="34"><div class="verse-label">34</div>Tad nu nepadariet zemi, kurā jūs dzīvojat, nešķīstu, jo tur Es arī dzīvoju jūsu vidū; jā, Es, Tas Kungs, dzīvoju Israēla bērnu vidū."</div></div>
    </body>
</html>
