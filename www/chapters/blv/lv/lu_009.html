
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Sasaucis Savus divpadsmit mācekļus, Viņš tiem deva spēku un varu pār visiem ļauniem gariem un dziedināt sērgas.</div></div>
<div class="par"><div class="verse" verse="2"><div class="verse-label">2</div>Un Viņš tos izsūtīja sludināt Dieva valstību un dziedināt,</div></div>
<div class="par"><div class="verse" verse="3"><div class="verse-label">3</div>tiem sacīdams: "Neņemiet neko līdzi ceļā, ne zizli, ne ceļasomu, ne maizi, ne naudu, ne arī divus svārkus!</div></div>
<div class="par"><div class="verse" verse="4"><div class="verse-label">4</div>Un, kur kādā mājā jūs ieejat, tur palieciet un no turienes ejiet tālāk.</div></div>
<div class="par"><div class="verse" verse="5"><div class="verse-label">5</div>Un, ja kāds jūs neuzņem, tad, iziedami no tās pilsētas, nokratait pīšļus no savām kājām par liecību pret tiem."</div></div>
<div class="par"><div class="verse" verse="6"><div class="verse-label">6</div>Un izgājuši viņi apstaigāja visus ciemus, sludinādami visur prieka vēsti un dziedinādami.</div></div>
<div class="par"><div class="verse" verse="7"><div class="verse-label">7</div>Bet tetrarhs Hērods, par visu, kas notika, dzirdējis, nezināja ko domāt, jo daži sacīja, ka Jānis esot uzcēlies no miroņiem,</div></div>
<div class="par"><div class="verse" verse="8"><div class="verse-label">8</div>bet citi, ka Ēlija esot parādījies, vēl citi, ka kāds no senajiem praviešiem esot augšāmcēlies.</div></div>
<div class="par"><div class="verse" verse="9"><div class="verse-label">9</div>Un Hērods sacīja: "Es esmu Jānim nocirtis galvu, bet kas šis tāds ir, par kuru es dzirdu tādas lietas?" Un viņš meklēja izdevību Viņu redzēt.</div></div>
<div class="par"><div class="verse" verse="10"><div class="verse-label">10</div>Apustuļi pārnākuši izstāstīja Jēzum, cik lielas lietas tie bija darījuši; un Viņš tos ņēma pie Sevis un aizgāja savrup uz kādu pilsētu, vārdā Betsaida.</div></div>
<div class="par"><div class="verse" verse="11"><div class="verse-label">11</div>Bet ļaudis, to izzinājuši, sekoja Viņam, un Viņš tos pieņēma, runāja uz viņiem par Dieva valstību un darīja veselus tos, kam vajadzēja dziedināšanas.</div></div>
<div class="par"><div class="verse" verse="12"><div class="verse-label">12</div>Bet diena sāka iet uz beigām, un tie divpadsmit piegāja pie Viņa un sacīja Viņam: "Atlaid ļaudis, lai tie izklīstu pa apkārtējiem ciemiem un mājām, uzmeklētu naktsmājas un pārtiku, jo mēs šeit esam tukšā vietā."</div></div>
<div class="par"><div class="verse" verse="13"><div class="verse-label">13</div>Bet Viņš tiem sacīja: "Dodiet jūs viņiem ēst." Bet tie sacīja: "Mums nav vairāk kā piecas maizes un divi zivis, vai lai mēs aizejam pirkt barību visam šim ļaužu pulkam?"</div></div>
<div class="par"><div class="verse" verse="14"><div class="verse-label">14</div>Jo tur bija ap pieci tūkstoši vīru. Bet Viņš teica Saviem mācekļiem: "Lieciet viņiem apsēsties pulciņos pa piecdesmit."</div></div>
<div class="par"><div class="verse" verse="15"><div class="verse-label">15</div>Un tie tā darīja un visus apsēdināja.</div></div>
<div class="par"><div class="verse" verse="16"><div class="verse-label">16</div>Bet Viņš, paņēmis tās piecas maizes un divas zivis, skatījās uz debesīm, svētīja tās un pārlauza un deva mācekļiem, lai tie tās celtu ļaudīm priekšā.</div></div>
<div class="par"><div class="verse" verse="17"><div class="verse-label">17</div>Un viņi ēda, un visi paēda; un viņi pielasīja ar pāri palikušām druskām divpadsmit grozus.</div></div>
<div class="par"><div class="verse" verse="18"><div class="verse-label">18</div>Un notika, ka Viņš viens pats lūdza Dievu un mācekļi pie Viņa piegāja, un Viņš tiem vaicāja: "Ko ļaudis saka Mani esam?"</div></div>
<div class="par"><div class="verse" verse="19"><div class="verse-label">19</div>Tie atbildēja, sacīdami: "Jāni Kristītāju, bet citi Ēliju un vēl citi, ka kāds no senajiem praviešiem esot uzcēlies."</div></div>
<div class="par"><div class="verse" verse="20"><div class="verse-label">20</div>Bet Viņš tiem sacīja: "Bet jūs, ko jūs sakāt Mani esam?" Tad Pēteris atbildēja: "Tu esi Dieva Kristus."</div></div>
<div class="par"><div class="verse" verse="21"><div class="verse-label">21</div>Bet Viņš stingri noliedza kādam to teikt,</div></div>
<div class="par"><div class="verse" verse="22"><div class="verse-label">22</div>sacīdams: "Cilvēka Dēlam ir daudz jācieš. Viņu atmetīs vecaji, augstie priesteri un rakstu mācītāji, un Viņu nonāvēs, un trešajā dienā Viņš celsies augšām."</div></div>
<div class="par"><div class="verse" verse="23"><div class="verse-label">23</div>Un Viņš sacīja uz visiem: "Ja kāds grib Man sekot, tad tāds lai aizliedz sevi, ik dienas ņem uz sevi savu krustu un staigā Man pakaļ.</div></div>
<div class="par"><div class="verse" verse="24"><div class="verse-label">24</div>Jo, kas savu dzīvību gribēs izglābt, tam tā zudīs, bet, kas savu dzīvību Manis dēļ zaudēs, tas to izglābs.</div></div>
<div class="par"><div class="verse" verse="25"><div class="verse-label">25</div>Jo ko tas cilvēkam līdz, ka viņš iemanto visu pasauli un pats sevi pazaudē un samaitā?</div></div>
<div class="par"><div class="verse" verse="26"><div class="verse-label">26</div>Jo, kas kaunas Manis un Manu vārdu dēļ, tā paša dēļ kaunēsies Cilvēka Dēls, kad Viņš nāks Savā un Sava Tēva un svēto eņģeļu godībā.</div></div>
<div class="par"><div class="verse" verse="27"><div class="verse-label">27</div>Bet tiešām Es jums saku: ir kādi starp tiem, kas še stāv, kas nāvi nebaudīs, tiekāms tie nebūs redzējuši Dieva valstību."</div></div>
<div class="par"><div class="verse" verse="28"><div class="verse-label">28</div>Un notika kādas astoņas dienas pēc šīm runām, ka Viņš ņēma pie Sevis Pēteri, Jāni un Jēkabu un uzkāpa uz kalna Dievu lūgt.</div></div>
<div class="par"><div class="verse" verse="29"><div class="verse-label">29</div>Un, Viņam lūdzot, Viņa vaigs dabūja citu izskatu un Viņa drēbes kļuva spoži baltas.</div></div>
<div class="par"><div class="verse" verse="30"><div class="verse-label">30</div>Un, lūk, divi vīri sarunājās ar Viņu, tie bija Mozus un Ēlija.</div></div>
<div class="par"><div class="verse" verse="31"><div class="verse-label">31</div>Tie parādījās debess spožumā un runāja par Viņa galu, kas to sagaidīja Jeruzālemē.</div></div>
<div class="par"><div class="verse" verse="32"><div class="verse-label">32</div>Bet Pēteris un viņa biedri bija miega pilni, un uzmodušies tie redzēja Viņa spožumu un divi vīrus pie Viņa stāvam.</div></div>
<div class="par"><div class="verse" verse="33"><div class="verse-label">33</div>Kad nu tie taisījās atstāt Viņu, tad Pēteris sacīja uz Jēzu: "Meistar, šeit mums ir labi, taisīsim trīs teltis, vienu Tev, vienu Mozum un vienu Ēlijam," - un viņš nezināja, ko viņš runāja.</div></div>
<div class="par"><div class="verse" verse="34"><div class="verse-label">34</div>Un, viņam vēl tā runājot, parādījās padebesis un viņus apēnoja. Bet viņi bijās, kad padebesis viņus apklāja.</div></div>
<div class="par"><div class="verse" verse="35"><div class="verse-label">35</div>Un no padebeša nāca balss, sacīdama: "Šis ir Mans Dēls, Mans izredzētais, to klausait!"</div></div>
<div class="par"><div class="verse" verse="36"><div class="verse-label">36</div>Un, kad balss atskanēja, tad Jēzus bija viens pats. Bet viņi klusēja un tanīs dienās nesacīja nevienam nekā par to, ko bija redzējuši.</div></div>
<div class="par"><div class="verse" verse="37"><div class="verse-label">37</div>Un notika, otrā dienā, viņiem no kalna noejot, nāca Viņam pretī liels ļaužu pulks.</div></div>
<div class="par"><div class="verse" verse="38"><div class="verse-label">38</div>Un redzi, kāds vīrs no ļaužu vidus sauca, sacīdams: "Mācītāj, es Tevi lūdzu, apskati manu dēlu, jo viņš man ir vienīgais bērns,</div></div>
<div class="par"><div class="verse" verse="39"><div class="verse-label">39</div>reizēm gars to satver, un viņš piepeši sāk kliegt, un tas viņu krata līdz putām un tikai grūti no tā šķiras, to galīgi novārdzinādams.</div></div>
<div class="par"><div class="verse" verse="40"><div class="verse-label">40</div>Es esmu Tavus mācekļus lūdzis, lai tie to izdzītu, bet tie to nevarēja."</div></div>
<div class="par"><div class="verse" verse="41"><div class="verse-label">41</div>Un Jēzus atbildēja un sacīja: "Ak, tu neticīgā un sagrozītā cilts, cik ilgi Es vēl pie jums būšu un jūs panesīšu? Ved šurp savu dēlu!"</div></div>
<div class="par"><div class="verse" verse="42"><div class="verse-label">42</div>Viņam vēl nākot, ļaunais gars to sāka raustīt un kratīt; bet Jēzus apsauca nešķīsto garu un dziedināja zēnu un atdeva to viņa tēvam.</div></div>
<div class="par"><div class="verse" verse="43"><div class="verse-label">43</div>Un visi iztrūkās par Dieva varenību. Bet, visiem vēl brīnoties par visu to, ko Viņš darīja, Viņš sacīja uz Saviem mācekļiem:</div></div>
<div class="par"><div class="verse" verse="44"><div class="verse-label">44</div>"Ievērojiet labi šos vārdus: Cilvēka Dēlam jātop nodotam cilvēku rokās."</div></div>
<div class="par"><div class="verse" verse="45"><div class="verse-label">45</div>Bet viņi nesaprata šos vārdus, tie viņiem bija apslēpti, un viņiem tos nebija saprast, un viņi baidījās Viņu jautāt par šo vārdu nozīmi.</div></div>
<div class="par"><div class="verse" verse="46"><div class="verse-label">46</div>Un viņos cēlās domas par to, kurš no viņiem ir pats lielākais.</div></div>
<div class="par"><div class="verse" verse="47"><div class="verse-label">47</div>Bet Jēzus, zinādams viņu sirds domas, paņēma bērnu un nostatīja to Sev blakus</div></div>
<div class="par"><div class="verse" verse="48"><div class="verse-label">48</div>un sacīja: "Kas šo bērnu uzņem Manā Vārdā, tas uzņem Mani, un, kas Mani uzņem, tas uzņem To, kas Mani sūtījis; jo, kas mazākais jūsu starpā, tas ir liels."</div></div>
<div class="par"><div class="verse" verse="49"><div class="verse-label">49</div>Bet Jānis ņēma vārdu un sacīja: "Meistar, mēs redzējām kādu cilvēku Tavā Vārdā izdzenam ļaunus garus, un mēs viņam to noliedzām, jo viņš neturas pie mums."</div></div>
<div class="par"><div class="verse" verse="50"><div class="verse-label">50</div>Bet Jēzus viņam atbildēja: "Neliedziet, jo, kas nav pret jums, tas ir ar jums."</div></div>
<div class="par"><div class="verse" verse="51"><div class="verse-label">51</div>Un, kad nu laiks bija pienācis, ka Viņam vajadzēja tapt paaugstinātam, tad Viņš grieza savu vaigu, lai ietu uz Jeruzālemi.</div></div>
<div class="par"><div class="verse" verse="52"><div class="verse-label">52</div>Un Viņš nosūtīja Sev priekšā vēstnešus. Un iedami tie nonāca kādā samariešu ciemā, lai Viņam apgādātu vietu, kur nomesties.</div></div>
<div class="par"><div class="verse" verse="53"><div class="verse-label">53</div>Un tie Viņu neuzņēma, tāpēc ka Viņš bija ceļā uz Jeruzālemi.</div></div>
<div class="par"><div class="verse" verse="54"><div class="verse-label">54</div>Kad Viņa mācekļi Jēkabs un Jānis to redzēja, tie sacīja: "Kungs, ja Tu gribi, mēs sacīsim, lai uguns nāk no debesīm un tos sadedzina."</div></div>
<div class="par"><div class="verse" verse="55"><div class="verse-label">55</div>Bet Viņš apgriezdamies tos aprāja un sacīja: "Vai jūs nezināt, kādam garam jūs piederat?</div></div>
<div class="par"><div class="verse" verse="56"><div class="verse-label">56</div>Jo Cilvēka Dēls nav nācis cilvēku dvēseles nomaitāt, bet pestīt." Un tie gāja uz citu ciemu.</div></div>
<div class="par"><div class="verse" verse="57"><div class="verse-label">57</div>Un, tiem aizejot, viens uz ceļa Viņam sacīja: "Es Tev iešu līdzi, lai kurp Tu ietu."</div></div>
<div class="par"><div class="verse" verse="58"><div class="verse-label">58</div>Bet Jēzus uz viņu sacīja: "Lapsām ir alas un putniem apakš debess ligzdas, bet Cilvēka Dēlam nav kur nolikt Savu galvu."</div></div>
<div class="par"><div class="verse" verse="59"><div class="verse-label">59</div>Un uz kādu citu Viņš sacīja: "Nāc Man līdzi!" Bet tas sacīja: "Atļauj man papriekš noiet un apglabāt savu tēvu."</div></div>
<div class="par"><div class="verse" verse="60"><div class="verse-label">60</div>Bet Jēzus uz to sacīja: "Ļauj miroņiem apglabāt savus miroņus, bet tu ej un sludini Dieva valstību!"</div></div>
<div class="par"><div class="verse" verse="61"><div class="verse-label">61</div>Un atkal kāds cits teica: "Kungs, es Tev iešu līdzi, bet atļauj man papriekš atvadīties no tiem, kas ir manā mājā."</div></div>
<div class="par"><div class="verse" verse="62"><div class="verse-label">62</div>Bet Jēzus uz to sacīja: "Neviens, kas savu roku liek pie arkla un skatās atpakaļ, neder Dieva valstībai."</div></div>
    </body>
</html>
