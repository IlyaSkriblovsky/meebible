
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika pēc Jozuas nāves, ka Israēla bērni jautāja Tam Kungam: "Kurš no mums lai iet pa priekšu karot pret kānaāniešiem?"</div></div>
<div class="par"><div class="verse" verse="2"><div class="verse-label">2</div>Un Tas Kungs sacīja: "Jūda lai dodas uzbrukumā; redzi, Es to zemi nododu viņa rokā."</div></div>
<div class="par"><div class="verse" verse="3"><div class="verse-label">3</div>Tad Jūda sacīja savam brālim Simeonam: "Nāc man līdzi uz manu ar meslošanu piešķirto daļu, cīnīsimies abi pret kānaāniešiem; tad arī es iešu tev līdzi uz tev piešķirto daļu." Un Simeons gāja viņam līdzi.</div></div>
<div class="par"><div class="verse" verse="4"><div class="verse-label">4</div>Un Jūda devās kalnup, un Tas Kungs nodeva kānaāniešus un ferisiešus viņu rokā, un viņi sakāva pie Bezekas desmit tūkstošus vīru.</div></div>
<div class="par"><div class="verse" verse="5"><div class="verse-label">5</div>Un viņi sastapa Adonī-Bezeku Bezekā un karoja pret viņu, un uzvarēja kānaāniešus un ferisiešus.</div></div>
<div class="par"><div class="verse" verse="6"><div class="verse-label">6</div>Un Adonī-Bezeks bēga, bet tie viņu vajāja un sagūstīja, un nocirta viņam kāju lielos pirkstus un roku īkšķus.</div></div>
<div class="par"><div class="verse" verse="7"><div class="verse-label">7</div>Tad Adonī-Bezeks sacīja: "Septiņdesmit ķēniņi ar nogrieztiem roku īkšķiem un nocirstiem kāju lielajiem pirkstiem uzlasīja druskas zem mana galda; kā es esmu darījis, tā Dievs man ir atmaksājis." Un tie viņu veda uz Jeruzālemi, un tur viņš nomira.</div></div>
<div class="par"><div class="verse" verse="8"><div class="verse-label">8</div>Un Jūdas bērni cīnījās pret Jeruzālemi, ieņēma to, nogalināja ļaudis ar zobena asmeni un aizdedzināja pilsētu.</div></div>
<div class="par"><div class="verse" verse="9"><div class="verse-label">9</div>Un pēc tam Jūdas bērni gāja karot pret tiem kānaāniešiem, kas dzīvoja kalnā, kā arī dienvidu zemē un līdzenumā.</div></div>
<div class="par"><div class="verse" verse="10"><div class="verse-label">10</div>Un Jūdas bērni devās karot pret tiem kānaāniešiem, kas dzīvoja Hebronā, bet senāk Hebronu sauca par Kirjat-Arbu, un tie sakāva Šešaju, Ahimanu un Talmaju.</div></div>
<div class="par"><div class="verse" verse="11"><div class="verse-label">11</div>Un no turienes viņš devās cīņā pret Debīras iedzīvotājiem, bet senāk Debīras vārds bija Kirjat-Sefere.</div></div>
<div class="par"><div class="verse" verse="12"><div class="verse-label">12</div>Un Kālebs sacīja: "Kas Kirjat-Seferi uzveiks un ieņems, tam es došu savu meitu Aksu par sievu."</div></div>
<div class="par"><div class="verse" verse="13"><div class="verse-label">13</div>Tad Kāleba jaunākā brāļa Kenasa dēls Otniēls ieņēma pilsētu, un viņš tam deva savu meitu Aksu par sievu.</div></div>
<div class="par"><div class="verse" verse="14"><div class="verse-label">14</div>Un notika, kad viņa tika tam pievesta, tad viņa to pierunāja, lai viņai būtu ļauts izlūgties no sava tēva tīrumu; un, kad viņa nolēca no ēzeļa, tad Kālebs viņai prasīja: "Ko tu vēlies?"</div></div>
<div class="par"><div class="verse" verse="15"><div class="verse-label">15</div>Un viņa tam atbildēja: "Dod man savu svētības dāvanu, jo tu man esi devis dienvidu zemi, un tad dod man arī ūdens avotus." Tad Kālebs viņai deva gan augšējos, gan apakšējos ūdens avotus.</div></div>
<div class="par"><div class="verse" verse="16"><div class="verse-label">16</div>Arī Mozus svaiņa kenieša bērni nāca no Temarimas pilsētas un kopā ar Jūdas pēcnācējiem devās uz Jūdas tuksnesi, kas atrodas uz dienvidiem no Aradas Negebā, un, turp nonākuši, tie apmetās pie šīs tautas.</div></div>
<div class="par"><div class="verse" verse="17"><div class="verse-label">17</div>Un Jūda nāca ar savu brāli Simeonu, un viņi sakāva tos kānaāniešus, kuri dzīvoja Zepatā; viņi to pilnīgi iznīcināja un nosauca pilsētu vārdā Horma.</div></div>
<div class="par"><div class="verse" verse="18"><div class="verse-label">18</div>Un Jūda ieņēma Gazu ar tās apgabalu, Aškalonu ar tās apgabalu un Ekronu ar tās apgabalu.</div></div>
<div class="par"><div class="verse" verse="19"><div class="verse-label">19</div>Un Tas Kungs bija ar Jūdu, ka viņi spēja ieņemt kalnu apgabalus, bet ielejas iedzīvotājus viņi sev pakļaut nevarēja, jo tiem bija dzelzs kara rati.</div></div>
<div class="par"><div class="verse" verse="20"><div class="verse-label">20</div>Un Kālebam viņi deva Hebronu, kā Mozus bija solījis, un viņš no turienes izdzina trīs Anaka dēlus.</div></div>
<div class="par"><div class="verse" verse="21"><div class="verse-label">21</div>Bet jebusieši dzīvoja Jeruzālemē, un Benjamīna bērni nespēja tos padzīt; tā nu jebusieši palika Jeruzālemē, kopā dzīvodami ar Benjamīna bērniem līdz šai dienai.</div></div>
<div class="par"><div class="verse" verse="22"><div class="verse-label">22</div>Bet Jāzepa nams devās kalnup pret Bēteli, un Tas Kungs bija ar viņiem.</div></div>
<div class="par"><div class="verse" verse="23"><div class="verse-label">23</div>Un Jāzepa nams lika Bēteli izlūkot, bet šīs pilsētas senākais vārds bija Lūza.</div></div>
<div class="par"><div class="verse" verse="24"><div class="verse-label">24</div>Tad izlūki ieraudzīja kādu vīru, kas iznāca no pilsētas, un tie viņam sacīja: "Parādi mums ieeju pilsētā, un mēs tevi par to atalgosim."</div></div>
<div class="par"><div class="verse" verse="25"><div class="verse-label">25</div>Un viņš tiem parādīja, kur varēja ieiet pilsētā, un tie nopostīja pilsētu un nogalināja ļaudis ar zobena asmeni, bet to vīru un visu viņa ģimeni tie lika mierā.</div></div>
<div class="par"><div class="verse" verse="26"><div class="verse-label">26</div>Tad šis vīrs nogāja uz hetiešu zemi, un tur viņš uzcēla pilsētu un nosauca to vārdā Lūza; tas ir viņas vārds līdz šai dienai.</div></div>
<div class="par"><div class="verse" verse="27"><div class="verse-label">27</div>Un Manase nespēja izdzīt tos, kas bija Bet-Šeanā un tās mazajās pilsētās, nedz arī iedzīvotājus no Taānakas un tās mazajām pilsētām, nedz iedzīvotājus no Doras un tās mazajām pilsētām, nedz iedzīvotājus no Jibleāmas un tās mazajām pilsētām, nedz iedzīvotājus no Megidas un tās mazajām pilsētām; tādēļ kānaāniešiem izdevās palikt dzīvot šinī zemē.</div></div>
<div class="par"><div class="verse" verse="28"><div class="verse-label">28</div>Bet, kad Israēls pieauga spēkā, tad tas kānaāniešus paverdzināja, bet izdzīt tos neizdzina.</div></div>
<div class="par"><div class="verse" verse="29"><div class="verse-label">29</div>Arī Efraims nespēja izdzīt kānaāniešu iedzīvotājus no Gezeras, un kānaānieši palika dzīvojam to vidū Gezerā.</div></div>
<div class="par"><div class="verse" verse="30"><div class="verse-label">30</div>Tāpat Zebulons nespēja izdzīt iedzīvotājus no Kitronas, nedz no Nahalolas; tā kānaānieši dzīvoja viņu vidū un vergoja tiem.</div></div>
<div class="par"><div class="verse" verse="31"><div class="verse-label">31</div>Un Ašers nespēja izdzīt Ako iedzīvotājus, nedz arī tos, kas mita Sidonā, Ahlabā, Ahsibā, Helebā, Afekā, Rehobā.</div></div>
<div class="par"><div class="verse" verse="32"><div class="verse-label">32</div>Tā nu ašerieši dzīvoja kānaāniešu, tās zemes iedzīvotāju, vidū, jo viņi tos neizdzina.</div></div>
<div class="par"><div class="verse" verse="33"><div class="verse-label">33</div>Arī Naftalis neizdzina Bet-Šemešas, nedz arī Bet-Anatas iedzīvotājus, bet dzīvoja kānaāniešu, tās zemes iedzīvotāju, vidū; tomēr Bet-Šemešas un Bet-Anatas iedzīvotāji tiem kļuva par vergiem.</div></div>
<div class="par"><div class="verse" verse="34"><div class="verse-label">34</div>Un amorieši atspieda Dana bērnus kalnos, jo viņi neļāva tiem piekļūt ielejai.</div></div>
<div class="par"><div class="verse" verse="35"><div class="verse-label">35</div>Tomēr amorieši palika dzīvot Har-Heresā, Ajalonā un Šaālbimā; bet, kad Jāzepa nama roka kļuva stiprāka, tie kļuva par vergiem.</div></div>
<div class="par"><div class="verse" verse="36"><div class="verse-label">36</div>Un amoriešu robeža sniedzās no pieejas Akrabu kalniem līdz Sēlai un vēl tālāk.</div></div>
    </body>
</html>
