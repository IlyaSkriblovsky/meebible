
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un eņģelis, kas ar mani runāja, atgriezās atkal un modināja mani, kā modina cilvēku no miega,</div></div>
<div class="par"><div class="verse" verse="2"><div class="verse-label">2</div>un jautāja man: ko tu redzi? Es atbildēju: es redzu tur lukturi no tīra zelta ar virsū uzliktu eļļas trauciņu. Lukturim ir septiņi eļļas lukturīši, un tiem kopā ir septiņas ar trauciņu saistītas eļļas caurulītes</div></div>
<div class="par"><div class="verse" verse="3"><div class="verse-label">3</div>un divi eļļas koki līdzās - viens pa labi, otrs pa kreisi no luktura.</div></div>
<div class="par"><div class="verse" verse="4"><div class="verse-label">4</div>Un es turpināju un jautāju eņģelim, kas ar mani runāja: mans kungs, kāda tam visam nozīme?</div></div>
<div class="par"><div class="verse" verse="5"><div class="verse-label">5</div>Tad eņģelis, kas ar mani runāja deva man šādu atbildi: tātad tu tiešām nezini, kāda tam nozīme? Es sacīju: nē, mans kungs!</div></div>
<div class="par"><div class="verse" verse="6"><div class="verse-label">6</div>Tad viņš man deva šādu paskaidrojumu: tā skan Tā Kunga vārds Zerubabelam: ne ar bruņotu spēku, ne ar varu, bet ar Manu Garu! - saka Tas Kungs Cebaots.</div></div>
<div class="par"><div class="verse" verse="7"><div class="verse-label">7</div>Kas tu esi, lielais kalns? Tev Zerubabela priekšā jākļūst par līdzenumu! Un viņš uzliks nama noslēguma akmeni, un visi viņam uzgavilēs: lai viņam laime, lai gods un slava!"</div></div>
<div class="par"><div class="verse" verse="8"><div class="verse-label">8</div>Un atkal pār mani nāca Tā Kunga vārds:</div></div>
<div class="par"><div class="verse" verse="9"><div class="verse-label">9</div>"Zerubabela rokas ir likušas šim namam pamatu, viņa rokām tas arī jāpabeidz, lai jūs tiešām varētu atzīt, ka Tas Kungs Cebaots mani pie jums sūtījis.</div></div>
<div class="par"><div class="verse" verse="10"><div class="verse-label">10</div>Un kas var nicināt šo sīko sākumu dienu? Bet tie ar prieku redzēs svērteni Zerubabela rokās, tie septiņi - Tā Kunga acis, kas raugās uz visu pasauli.</div></div>
<div class="par"><div class="verse" verse="11"><div class="verse-label">11</div>Tad es griezos pie viņa ar jautājumu: kāda nozīme ir tiem diviem eļļas kokiem pa labi un pa kreisi no luktura?</div></div>
<div class="par"><div class="verse" verse="12"><div class="verse-label">12</div>Un es jautāju otrreiz un teicu viņam: kāda nozīme ir tiem diviem eļļas koka zariem, kas stāv līdzās abām zeltā darinātām caurulītēm, pa kurām plūst zeltainā eļļa?</div></div>
<div class="par"><div class="verse" verse="13"><div class="verse-label">13</div>Tad viņš man atbildēja: vai tu tiešām nezini, kāda tiem nozīme? Es savukārt atbildēju: nē, mans kungs!</div></div>
<div class="par"><div class="verse" verse="14"><div class="verse-label">14</div>Tad viņš man sacīja: tie ir tie abi svaidītie, kas kalpo visas pasaules Kungam.</div></div>
    </body>
</html>
