
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Asafa psalms. Dievs, stiprais Dievs Kungs, uzrunā un uzsauc visai zemei no rītiem līdz vakariem.</div></div>
<div class="par"><div class="verse" verse="2"><div class="verse-label">2</div>No Ciānas, kas ir skaistuma vainagojums, Dievs staro Sava spožuma gaismā.</div></div>
<div class="par"><div class="verse" verse="3"><div class="verse-label">3</div>Mūsu Dievs nāk un necieš klusu; iznīcības uguns iet Viņam pa priekšu, un stipra vētra plosās Viņam visapkārt.</div></div>
<div class="par"><div class="verse" verse="4"><div class="verse-label">4</div>Viņš uzsauc debesīm augšā un zemei, lai tiesātu Savu tautu:</div></div>
<div class="par"><div class="verse" verse="5"><div class="verse-label">5</div>"Sapulcējiet Manus svētos, kas upurēdami slēdza ar Mani derību!"</div></div>
<div class="par"><div class="verse" verse="6"><div class="verse-label">6</div>Un debesis pauda Viņa taisnīgumu, jo Dievs pats ir tiesnesis. (Sela.)</div></div>
<div class="par"><div class="verse" verse="7"><div class="verse-label">7</div>"Klausies, Mana tauta, Es runāšu, Israēl, Es brīdinu tevi! Es - Dievs, Es esmu tavs Dievs!</div></div>
<div class="par"><div class="verse" verse="8"><div class="verse-label">8</div>Nevis tavu kaujamo upuru dēļ norāju Es tevi; tavi dedzināmie upuri ir vienumēr Manu acu priekšā.</div></div>
<div class="par"><div class="verse" verse="9"><div class="verse-label">9</div>Es neņemšu vēršus no tava nama, nedz āžus no tava ganāmā pulka,</div></div>
<div class="par"><div class="verse" verse="10"><div class="verse-label">10</div>jo Man pieder visi meža zvēri, visi kustoņi pa tūkstošiem kalnos.</div></div>
<div class="par"><div class="verse" verse="11"><div class="verse-label">11</div>Man ir zināms ikviens putns gaisā, un visi lauku kustoņi ir Manā ziņā.</div></div>
<div class="par"><div class="verse" verse="12"><div class="verse-label">12</div>Ja Man gribētos ēst, tas Man nebūtu tev jāsaka, jo Man pieder pasaule un viss tās pilnums.</div></div>
<div class="par"><div class="verse" verse="13"><div class="verse-label">13</div>Vai tad lai Es ēdu vēršu gaļu un dzeru āžu asinis?</div></div>
<div class="par"><div class="verse" verse="14"><div class="verse-label">14</div>Nes Dievam pateicību kā upuri un tā pildi Visuaugstākajam savus solījumus!</div></div>
<div class="par"><div class="verse" verse="15"><div class="verse-label">15</div>Un piesauc Mani bēdu laikā, tad Es izglābšu tevi, un tev būs Mani godāt!"</div></div>
<div class="par"><div class="verse" verse="16"><div class="verse-label">16</div>Bet bezdievim Tas Kungs saka:"Ko tu daudzini Manus likumus un ņem Manu derību savā mutē,</div></div>
<div class="par"><div class="verse" verse="17"><div class="verse-label">17</div>ja tu ienīsti pamācību un laid Manus vārdus pār galvu?</div></div>
<div class="par"><div class="verse" verse="18"><div class="verse-label">18</div>Kad tu redzi zagli, tu esi viņam pa draugam, tu biedrojies ar laulības pārkāpējiem.</div></div>
<div class="par"><div class="verse" verse="19"><div class="verse-label">19</div>Savai mutei tu ļauj vaļu runāt ļaunu, un tava mēle pauž melus.</div></div>
<div class="par"><div class="verse" verse="20"><div class="verse-label">20</div>Tu sēdi un runā ļaunu pret savu brāli, tu apmelo savas mātes dēlu.</div></div>
<div class="par"><div class="verse" verse="21"><div class="verse-label">21</div>Tā tu dari, un, kad Es ciešu klusu, tu domā, ka Es esmu tāds pats kā tu. Tādēļ Es pārmācīšu tevi un turēšu to tev acu priekšā.</div></div>
<div class="par"><div class="verse" verse="22"><div class="verse-label">22</div>Ievērojiet jel to jūs, kas Dievu aizmirsuši, lai Man jūs nav jāsaplosa, un glābēja jums nebūs!</div></div>
<div class="par"><div class="verse" verse="23"><div class="verse-label">23</div>Kas pienes upurim pateicību, tas tur Mani godā, un tas ir tas ceļš, kā Es tam rādīšu pestīšanu."</div></div>
    </body>
</html>
