
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziesma. Koraha dēlu dziesma. Dziedātāju vadonim. Ezrahieša Hemana pamācības dziesma.</div></div>
<div class="par"><div class="verse" verse="2"><div class="verse-label">2</div>Kungs Dievs, mans Pestītājs, caurām dienām un naktīm es Tevi piesaucu.</div></div>
<div class="par"><div class="verse" verse="3"><div class="verse-label">3</div>Lai mana lūgšana nonāk Tavā priekšā, uzklausi manu karsto lūgšanos!</div></div>
<div class="par"><div class="verse" verse="4"><div class="verse-label">4</div>Jo mana dvēsele ir bēdu un ciešanu pilna, un mana dzīvība tuvojas pazemei.</div></div>
<div class="par"><div class="verse" verse="5"><div class="verse-label">5</div>Es tieku pielīdzināts tiem, kas jau guldīti kapa bedrē, esmu kļuvis par vīru bez spēka.</div></div>
<div class="par"><div class="verse" verse="6"><div class="verse-label">6</div>Starp mirušiem ir miteklis man, līdzīgi nosistajiem, kas guļ kapā, kurus Tu vairs nepiemini, kas ir atšķirti no Tavas rokas.</div></div>
<div class="par"><div class="verse" verse="7"><div class="verse-label">7</div>Tu esi mani iemetis visdziļākā pazemes bedrē, pašā drūmākajā un baigākajā tumsā.</div></div>
<div class="par"><div class="verse" verse="8"><div class="verse-label">8</div>Uz mani gulstas Tavas dusmas, Tu liec Saviem bangainiem ūdeņiem velties pār mani. (Sela.)</div></div>
<div class="par"><div class="verse" verse="9"><div class="verse-label">9</div>Tu esi man atsvešinājis manus draugus, Tu dari mani viņiem par biedēkli; es esmu ieslēgts un netieku laukā.</div></div>
<div class="par"><div class="verse" verse="10"><div class="verse-label">10</div>Mana acs īgst no bēdām, Es Tevi piesaucu, ak, Kungs, ik dienas, es Tev izstiepju pretī savas rokas:</div></div>
<div class="par"><div class="verse" verse="11"><div class="verse-label">11</div>"Vai Tu darīsi brīnumus mirušo vidū, jeb vai aizgājušie celsies Tevi godāt? (Sela.)</div></div>
<div class="par"><div class="verse" verse="12"><div class="verse-label">12</div>Vai kapā sludinās Tavu žēlastību un Tavu uzticību nāves valstībā?</div></div>
<div class="par"><div class="verse" verse="13"><div class="verse-label">13</div>Vai Tavas rīcības brīnumus atzīs un paudīs tumsībā un Tavu taisnību aizmirstības zemē?"</div></div>
<div class="par"><div class="verse" verse="14"><div class="verse-label">14</div>Es turpretī skaļi kliedzu pēc Tevis, Kungs, un ik rītus mana lūgšana paceļas pie Tevis.</div></div>
<div class="par"><div class="verse" verse="15"><div class="verse-label">15</div>Kāpēc Tu, Kungs, atstum manu dvēseli un apslēp Savu vaigu no manis?</div></div>
<div class="par"><div class="verse" verse="16"><div class="verse-label">16</div>Es esmu nožēlojams un līdz nāvei novārdzis jau no pašas jaunības, man jānes Tavas bardzības briesmas, ka esmu gandrīz izmisis.</div></div>
<div class="par"><div class="verse" verse="17"><div class="verse-label">17</div>Pār mani iet Tavu dusmu uzliesmojumi, Tavas šausmu pilnās briesmas mani spiež nost.</div></div>
<div class="par"><div class="verse" verse="18"><div class="verse-label">18</div>Tās mani apņem kā ūdens plūdi cauru dienu, tās nepārtraukti ir ap mani.</div></div>
<div class="par"><div class="verse" verse="19"><div class="verse-label">19</div>Tu man atņem biedrus un draugus, tikai tumsa paliek man uzticīga!</div></div>
    </body>
</html>
