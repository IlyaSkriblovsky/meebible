
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Mirjama un Ārons cēla iebildumus pret Mozu etiopietes dēļ, ko viņš bija sev ņēmis, jo viņš kādu etiopieti bija apņēmis par sievu.</div></div>
<div class="par"><div class="verse" verse="2"><div class="verse-label">2</div>Un tie kurnēja: "Vai Tas Kungs tikai ar Mozu vien ir runājis? Vai Viņš nav arī ar mums runājis?"</div></div>
<div class="par"><div class="verse" verse="3"><div class="verse-label">3</div>Un Tas Kungs to dzirdēja; bet šis vīrs, Mozus, bija ļoti lēnprātīgs, lēnprātīgāks nekā visi citi cilvēki virs zemes.</div></div>
<div class="par"><div class="verse" verse="4"><div class="verse-label">4</div>Tad Tas Kungs negaidot sacīja Mozum, Āronam un Mirjamai: "Iznāciet ārā jūs visi trīs kopā pie Saiešanas telts!" Un viņi visi trīs iznāca ārā.</div></div>
<div class="par"><div class="verse" verse="5"><div class="verse-label">5</div>Tad Tas Kungs nonāca mākoņa stabā, un Viņš stāvēja Saiešanas telts durvīs, un Viņš sauca Āronu un Mirjamu, un abi iznāca ārā.</div></div>
<div class="par"><div class="verse" verse="6"><div class="verse-label">6</div>Un Tas Kungs sacīja: "Klausiet tagad Manus vārdus! Ja jūsu vidū ir pravietis, tad Es, Tas Kungs, viņam atklājos vai nu parādībās, vai Es ar viņu runāju sapņos.</div></div>
<div class="par"><div class="verse" verse="7"><div class="verse-label">7</div>Tāds nav Mans kalps Mozus, kas visā Manā namā ir uzticams;</div></div>
<div class="par"><div class="verse" verse="8"><div class="verse-label">8</div>vaigu pret vaigu Es ar to runāju un ne ar parādībām, ne ar mīklām, bet redzēdams viņš ir redzējis Tā Kunga vaigu; kādēļ jūs nebīstaties runāt pret Manu kalpu Mozu?"</div></div>
<div class="par"><div class="verse" verse="9"><div class="verse-label">9</div>Un Tas Kungs iekaisa Savās dusmās pret tiem un aizgāja no viņiem.</div></div>
<div class="par"><div class="verse" verse="10"><div class="verse-label">10</div>Bet, kad mākonis atstājās nost no telts durvīm, tad redzi, Mirjama bija kļuvusi spitālīga kā sniegs; un, kad Ārons pagriezās pret Mirjamu, tad redzi, tā bija kļuvusi spitālīga.</div></div>
<div class="par"><div class="verse" verse="11"><div class="verse-label">11</div>Tad Ārons sacīja Mozum: "Mans pavēlniek, nepieskaiti, lūdzams, mums mūsu grēkus, ko mēs alodamies esam izdarījuši un ar ko esam apgrēkojušies!</div></div>
<div class="par"><div class="verse" verse="12"><div class="verse-label">12</div>Lai viņa, Mirjama, nav kā tāds, kas nedzīvs iziet no mātes miesām, kam viņa miesa jau ir pa pusei saēsta!"</div></div>
<div class="par"><div class="verse" verse="13"><div class="verse-label">13</div>Tad Mozus brēca uz To Kungu, lūgdamies: "Ak, Dievs, lūdzu dziedini viņu atkal!"</div></div>
<div class="par"><div class="verse" verse="14"><div class="verse-label">14</div>Un Tas Kungs atbildēja Mozum: "Kad viņas tēvs spļaudams viņas vaigā būtu spļāvis, vai tad tā nekaunētos septiņas dienas? Liec to ieslodzīt septiņas dienas ārpus nometnes, un pēc tam to atkal pieņemiet."</div></div>
<div class="par"><div class="verse" verse="15"><div class="verse-label">15</div>Tad Mirjama tika ieslodzīta ārpus nometnes septiņas dienas, bet tauta nekustējās no tās vietas, kamēr Mirjama nebija atkal uzņemta tās pulkā.</div></div>
<div class="par"><div class="verse" verse="16"><div class="verse-label">16</div>Bet pēc tam tauta atstāja Hacerotu un apmetās Pāranas tuksnesī.</div></div>
    </body>
</html>
