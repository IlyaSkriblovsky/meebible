
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Mozus, Dieva vīra, lūgšana.</div></div>
<div class="par"><div class="verse" verse="2"><div class="verse-label">2</div>Kungs, Tu mums esi bijis par patvērumu uz radu radiem. Pirms kalni radušies, pirms zeme un pasaule radīta, Tu esi no mūžības uz mūžību, ak, Dievs!</div></div>
<div class="par"><div class="verse" verse="3"><div class="verse-label">3</div>Tu cilvēkus atkal dari par pīšļiem un saki: "Griezieties atkal atpakaļ, jūs cilvēku bērni!"</div></div>
<div class="par"><div class="verse" verse="4"><div class="verse-label">4</div>Jo tūkstoš gadi Tavā priekšā ir kā vakardiena, kad tā pagājusi, kā vienas nakts sardze.</div></div>
<div class="par"><div class="verse" verse="5"><div class="verse-label">5</div>Tu tos aizrauj kā plūdos, tie ir kā rīta miegs, tie ir kā zāle, kas agrumā ir augšanas spēka pilna,</div></div>
<div class="par"><div class="verse" verse="6"><div class="verse-label">6</div>kas rītā atzeļ un zied, vakarā vīst un kalst.</div></div>
<div class="par"><div class="verse" verse="7"><div class="verse-label">7</div>Jo mēs iznīkstam Tavu dusmu priekšā, tiekam iznīcināti Tavas bardzības dēļ.</div></div>
<div class="par"><div class="verse" verse="8"><div class="verse-label">8</div>Tu liec mūsu noziegumus Savā priekšā, mūsu apslēptos grēkus Sava vaiga gaismā.</div></div>
<div class="par"><div class="verse" verse="9"><div class="verse-label">9</div>Jo visas mūsu dienas zūd Tavu dusmu kvēlē, mēs pavadām savus gadus kā pasaku.</div></div>
<div class="par"><div class="verse" verse="10"><div class="verse-label">10</div>Mūsu dzīvības laiks ir septiņdesmit gadi un, ja kāds ļoti stiprs, astoņdesmit gadi, un mūža ieguvums ir grūtums un bēdas. Tas paiet ātri, un mēs aizlidojam kā ar spārniem.</div></div>
<div class="par"><div class="verse" verse="11"><div class="verse-label">11</div>Bet kas gan izprot Tavu dusmu spēku, un kas saredz Tavas bardzības niknumu, Tevi bīdamies?</div></div>
<div class="par"><div class="verse" verse="12"><div class="verse-label">12</div>Māci mums mūsu dienas tā skaitīt, ka mēs gudru sirdi dabūjam!</div></div>
<div class="par"><div class="verse" verse="13"><div class="verse-label">13</div>Atgriezies, Kungs, atkal pie mums! Cik ilgi vēl? Apžēlojies par Saviem kalpiem!</div></div>
<div class="par"><div class="verse" verse="14"><div class="verse-label">14</div>Piešķir mums rītos agri pilnā mērā Savu žēlastību, lai mēs gavilējam un priecājamies visu mūžu!</div></div>
<div class="par"><div class="verse" verse="15"><div class="verse-label">15</div>Iepriecini mūs tik dienu, cik Tu mūs apbēdināji, tik gadu, cik ilgi mēs esam pieredzējuši ļaunu!</div></div>
<div class="par"><div class="verse" verse="16"><div class="verse-label">16</div>Dari redzamus Saviem kalpiem Savus darbus un liec saskatīt Savu godību viņu bērniem!</div></div>
<div class="par"><div class="verse" verse="17"><div class="verse-label">17</div>Lai nāk pār mums Tā Kunga, mūsu Dieva, laipnība un pašķir mums mūsu roku darbu, mūsu roku darbu - to pašķir un svētī!</div></div>
    </body>
</html>
