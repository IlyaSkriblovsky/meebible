
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim pēc meldijas "Mēmais balodis svešumā". Dāvida "miktam", kad filistieši viņu Gātā apcietināja.</div></div>
<div class="par"><div class="verse" verse="2"><div class="verse-label">2</div>Apžēlojies par mani, ak, Dievs, jo cilvēki grib mani iznīcināt! Pretinieks man uzmācas ik dienas.</div></div>
<div class="par"><div class="verse" verse="3"><div class="verse-label">3</div>Mani ienaidnieki nemitīgi mani vajā, jo daudz ir to, kas saceļas pret mani savā lepnībā.</div></div>
<div class="par"><div class="verse" verse="4"><div class="verse-label">4</div>Izbaiļu brīžos es paļaujos uz Tevi!</div></div>
<div class="par"><div class="verse" verse="5"><div class="verse-label">5</div>Uz Dievu, kura vārdu es slavēju, uz Dievu es paļaujos un nebīstos nenieka, jo ko gan cilvēki man var darīt?</div></div>
<div class="par"><div class="verse" verse="6"><div class="verse-label">6</div>Ik dienas viņi sagroza manus vārdus un pieķeras tiem, visi viņu nodomi pret mani ir uz ļaunu.</div></div>
<div class="par"><div class="verse" verse="7"><div class="verse-label">7</div>Viņi sapulcējas, uzglūn man, vēro manus soļus kā tādi, kas tīko pēc manas dzīvības. Vai tie ar tādu netaisnību lai paliktu sveikā?</div></div>
<div class="par"><div class="verse" verse="8"><div class="verse-label">8</div>Atmaksā viņiem ar ļaunu! Triec zemē, ak, Dievs, dusmās neliešus!</div></div>
<div class="par"><div class="verse" verse="9"><div class="verse-label">9</div>Manas žēlabas un nebaltās dienas Tu esi saskaitījis! Manas asaras savācis Savā traukā! Jā, patiesi, vai tās nav atzīmētas Tavā grāmatā?</div></div>
<div class="par"><div class="verse" verse="10"><div class="verse-label">10</div>Bet reiz atkāpsies mani ienaidnieki tai dienā, kad es piesaukšu Dievu; to es zinu, ka Dievs ir ar mani.</div></div>
<div class="par"><div class="verse" verse="11"><div class="verse-label">11</div>Uz Dievu, kura vārdu es slavēju, uz To Kungu, kura vārdu es daudzinu,</div></div>
<div class="par"><div class="verse" verse="12"><div class="verse-label">12</div>uz Dievu es paļaujos un nebīstos; ko cilvēki man var darīt?</div></div>
<div class="par"><div class="verse" verse="13"><div class="verse-label">13</div>Tev, Dievs, es esmu parādā, ko esmu solījis; Tev es nesīšu pateicības upurus,</div></div>
<div class="par"><div class="verse" verse="14"><div class="verse-label">14</div>jo Tu manu dvēseli esi izglābis no nāves, manas kājas no slīdēšanas, lai es staigātu Dieva priekšā dzīvības gaismā.</div></div>
    </body>
</html>
