
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bēdas Efraima dzērāju lepnajam valdnieku vainagam un vīstošam puķu vainagam vīna apreibināto galvā treknā ielejā!</div></div>
<div class="par"><div class="verse" verse="2"><div class="verse-label">2</div>Tam Kungam jau ir kāds pie rokas, stiprs un varens: kā krusas negaiss, kā graujoša vētra un kā briesmīga lietusgāze ar ūdens straumēm Viņš tos nogāzīs pie zemes.</div></div>
<div class="par"><div class="verse" verse="3"><div class="verse-label">3</div>Zem kājām samīs Efraima dzērāju lepno vainagu.</div></div>
<div class="par"><div class="verse" verse="4"><div class="verse-label">4</div>Un viņas krāšņā rota, kas grezno auglīgās ielejas virsotnes, būs kā vīstoša puķe, kā agrīna vīģe ražas ievākšanas priekšlaikā: līdzko to kāds ierauga, tūdaļ viņš to ņem un apēd.</div></div>
<div class="par"><div class="verse" verse="5"><div class="verse-label">5</div>Tanī laikā Tas Kungs Cebaots būs Savas tautas atlikušiem par skaistu vainagu un par krāšņu pieres rotu;</div></div>
<div class="par"><div class="verse" verse="6"><div class="verse-label">6</div>Viņš iedvesīs taisnības garu tiem, kas sēd tiesas amatos, un stiprumu tiem, kas no vārtiem atsit ienaidnieku uzbrukumu.</div></div>
<div class="par"><div class="verse" verse="7"><div class="verse-label">7</div>Bet arī viņi grīļojas, vīna piedzēruši un stipra dzēriena apdullināti; priesteri un pravieši, kas vīna un stipra dzēriena apreibināti, kaut ko muld, pravietodami un tiesu spriezdami!</div></div>
<div class="par"><div class="verse" verse="8"><div class="verse-label">8</div>Patiesi, visi galdauti apspļauti un pilni netīrumu!</div></div>
<div class="par"><div class="verse" verse="9"><div class="verse-label">9</div>Kam tad tāds spēks iedvest kam kādu atziņu, kam mācīs saprašanu? Taču ne tikko kā no piena atradinātiem, no mātes krūts atšķirtiem bērniem?</div></div>
<div class="par"><div class="verse" verse="10"><div class="verse-label">10</div>Jo tur tiek teikts: "Dari tu to, tu atkal to, rīkojies vienreiz tā, otrreiz atkal tā, šeit pa drusciņai, tur pa drusciņai!"</div></div>
<div class="par"><div class="verse" verse="11"><div class="verse-label">11</div>Tiešām, ar ļaužu starpniecību, kam pinas lūpas un kas šļupst ar svešādu mēli, Viņš runās uz šo tautu,</div></div>
<div class="par"><div class="verse" verse="12"><div class="verse-label">12</div>Viņš, kas tiem sacījis: "Šeit ir dusas vieta! Dodiet atdusu piekusušiem; šeit ir miera vieta!" Bet tie to negribēja dzirdēt.</div></div>
<div class="par"><div class="verse" verse="13"><div class="verse-label">13</div>Tādēļ atskanēs uz tiem šis vārds kā Tā Kunga vārds: "Dari tu to, tu atkal to, rīkojies šoreiz tā, citreiz atkal tā, šeit pa drusciņai, tur pa drusciņai!" - lai viņi ietu un pakristu augšpēdu, tiktu satriekti vai sapītos un kristu gūstā.</div></div>
<div class="par"><div class="verse" verse="14"><div class="verse-label">14</div>Tādēļ klausaities Tā Kunga vārdu, zobotājies un pļāpātāji, jūs, kas valdāt pār šo tautu Jeruzālemē.</div></div>
<div class="par"><div class="verse" verse="15"><div class="verse-label">15</div>Jo jūs taču sacījāt: "Mēs slēdzām derību ar nāvi un līgumu ar elli; kad pāri mums nāks plūdu briesmas ar savām bangām, tās mūs neskars: meli taču ir mūsu patvērums, un viltus ir mūsu apsegs."</div></div>
<div class="par"><div class="verse" verse="16"><div class="verse-label">16</div>Tādēļ saka Dievs Tas Kungs: "Redzi, Es lieku Ciānā pamatakmeni, izraudzītu akmeni, dārgu stūra akmeni, kas klintij līdzīgi pamatots; kas tic, nepaliks kaunā!</div></div>
<div class="par"><div class="verse" verse="17"><div class="verse-label">17</div>Es padarīšu tiesu par mērauklu un taisnību par atsvaru; krusa aizraus melu aizsegu, un ūdens plūdi aizskalos viņu paslēptuvi."</div></div>
<div class="par"><div class="verse" verse="18"><div class="verse-label">18</div>Tad jūsu derība ar nāvi zaudēs spēku, un jūsu līgums ar elli vairs nepastāvēs. Kad soda briesmas nāks ar savām bangām, tās jūs satrieks.</div></div>
<div class="par"><div class="verse" verse="19"><div class="verse-label">19</div>Kad vien tās ies jums pāri, tās jūs skars un jums uzbruks: tās nāks ik rītus, dienā un naktī. Tīrās šausmās tad būs sajust piepildāmies atklāsmi.</div></div>
<div class="par"><div class="verse" verse="20"><div class="verse-label">20</div>Gulta ir par īsu, lai varētu tajā izstiepties, sega ir par šauru, lai varētu tajā ietīties.</div></div>
<div class="par"><div class="verse" verse="21"><div class="verse-label">21</div>Jo Tas Kungs celsies kā pie Peracima kalna, Viņš iedegsies un trīcēs dusmās kā Gibeona ielejā, lai izpildītu Savu nodomu, Savu neparasto nodomu, lai padarītu Savu darbu, Savu savādo darbu.</div></div>
<div class="par"><div class="verse" verse="22"><div class="verse-label">22</div>Rimstiet, paļātāji, lai jūsu važas netop savilktas vēl ciešāk, jo es dzirdēju no Tā Kunga Cebaota, ka iznīcināšana nolemta uz visas zemes.</div></div>
<div class="par"><div class="verse" verse="23"><div class="verse-label">23</div>Esiet modrīgi un klausaities manu balsi, uzklausait un ņemiet vērā, ko es saku!</div></div>
<div class="par"><div class="verse" verse="24"><div class="verse-label">24</div>Vai tad zemkopis vienmēr ar savu tīrumu sēšanai, to vienmēr vago un ecē?</div></div>
<div class="par"><div class="verse" verse="25"><div class="verse-label">25</div>Vai nav tā? Kad arumi ir nolīdzināti, viņš taču kaisa dilles un dēstī ķimenes, un sēj kviešus rindās un miežus norādītā vietā, un gar malu vēl ko citu.</div></div>
<div class="par"><div class="verse" verse="26"><div class="verse-label">26</div>Tā viņam Dievs ir ierādījis, ka tas tā pareizi, un viņu pamācījis.</div></div>
<div class="par"><div class="verse" verse="27"><div class="verse-label">27</div>Dilles taču nekuļ ar kuļamo veltni, nedz ķimenes ar kuļamo ratu, bet dilles kuļ ar spriguli un ķimenes izsit ar kulstīklu.</div></div>
<div class="par"><div class="verse" verse="28"><div class="verse-label">28</div>Labības graudu kuļot, to taču nesamaļ, to nekuļ bez pārtraukuma; kad pār to veļas kuļamo ratu riteņi un zirgi tam iet pāri, to tomēr nesamaļ.</div></div>
<div class="par"><div class="verse" verse="29"><div class="verse-label">29</div>Arī tas nāk no Tā Kunga Cebaota - brīnišķs Viņš padomā un liels gudrībā!</div></div>
    </body>
</html>
