
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Apustuļi un brāļi Jūdejā dzirdēja, ka arī pagāni pieņēmuši Dieva vārdu.</div></div>
<div class="par"><div class="verse" verse="2"><div class="verse-label">2</div>Kad Pēteris nonāca Jeruzālemē, apgraizītie viņam pārmeta,</div></div>
<div class="par"><div class="verse" verse="3"><div class="verse-label">3</div>sacīdami: "Tu esi gājis pie neapgraizītajiem un ar tiem ēdis."</div></div>
<div class="par"><div class="verse" verse="4"><div class="verse-label">4</div>Bet Pēteris sāka tiem pēc kārtas stāstīt, sacīdams:</div></div>
<div class="par"><div class="verse" verse="5"><div class="verse-label">5</div>"Jopes pilsētā būdams, es lūdzu Dievu un garā aizrauts redzēju parādību: kādu ietvaru nonākam, kā lielu palagu aiz četriem stūriem nolaistu no debesīm, un tas nonāca pie manis.</div></div>
<div class="par"><div class="verse" verse="6"><div class="verse-label">6</div>To aplūkodams un vērodams, es redzēju četrkājainus dzīvniekus, zvērus un rāpuļus virs zemes un putnus zem debess.</div></div>
<div class="par"><div class="verse" verse="7"><div class="verse-label">7</div>Es dzirdēju arī balsi man sakām: celies, Pēteri, kauj un ēd!</div></div>
<div class="par"><div class="verse" verse="8"><div class="verse-label">8</div>Bet es sacīju: nemūžam, Kungs, jo nekas aizliegts vai nešķīsts nekad nav nācis manā mutē.</div></div>
<div class="par"><div class="verse" verse="9"><div class="verse-label">9</div>Balss no debesīm otrreiz man atbildēja: ko Dievs šķīstījis, to neturi par nešķīstu.</div></div>
<div class="par"><div class="verse" verse="10"><div class="verse-label">10</div>Tas notika trīs reizes, un viss atkal tika uzvilkts debesīs.</div></div>
<div class="par"><div class="verse" verse="11"><div class="verse-label">11</div>Un redzi, tai pašā brīdī trīs vīri, no Cezarejas pie manis sūtīti, stāvēja nama priekšā, kurā mēs bijām.</div></div>
<div class="par"><div class="verse" verse="12"><div class="verse-label">12</div>Gars man sacīja, lai es nešaubīdamies tiem ejot līdzi. Arī šie seši brāļi man nāca līdzi, un mēs iegājām šī vīra namā.</div></div>
<div class="par"><div class="verse" verse="13"><div class="verse-label">13</div>Tas mums stāstīja, kā viņš redzējis eņģeli savā namā stāvam un sakām: sūti uz Jopi un ataicini Sīmani, kam pievārds Pēteris.</div></div>
<div class="par"><div class="verse" verse="14"><div class="verse-label">14</div>Tas tev sacīs vārdus, ar ko tu un viss tavs nams tiksit pestīti.</div></div>
<div class="par"><div class="verse" verse="15"><div class="verse-label">15</div>Kad es sāku runāt, Svētais Gars nāca pār tiem, tāpat kā sākumā pār mums.</div></div>
<div class="par"><div class="verse" verse="16"><div class="verse-label">16</div>Es atcerējos Tā Kunga vārdu, ko viņš ir sacījis: Jānis kristīja ar ūdeni, bet jūs tiksit kristīti ar Svēto Garu.</div></div>
<div class="par"><div class="verse" verse="17"><div class="verse-label">17</div>Ja nu Dievs viņiem devis tādu pašu dāvanu kā mums, kas esam ticējuši Kungam Jēzum Kristum, kas tad es esmu, ka es būtu spējis Dievam pretoties?"</div></div>
<div class="par"><div class="verse" verse="18"><div class="verse-label">18</div>To dzirdējuši, viņi nomierinājās un teica Dievu, sacīdami: "Tātad Dievs arī pagāniem devis atgriešanos no grēkiem dzīvībā."</div></div>
<div class="par"><div class="verse" verse="19"><div class="verse-label">19</div>Bet tie, kas bija izklīduši vajāšanās, kuras cēlās Stefana dēļ, aizgāja līdz Feniķijai, Kiprai un Antiohijai, nesludinādami šo vārdu nevienam kā tikai jūdiem.</div></div>
<div class="par"><div class="verse" verse="20"><div class="verse-label">20</div>Viņu starpā bija daži kiprieši un kirēnieši, kas, nonākuši Antiohijā, runāja arī uz grieķiem, sludinādami Kungu Jēzu.</div></div>
<div class="par"><div class="verse" verse="21"><div class="verse-label">21</div>Tā Kunga roka bija ar tiem, un liels skaits ticēja un atgriezās pie Tā Kunga.</div></div>
<div class="par"><div class="verse" verse="22"><div class="verse-label">22</div>Bet vēsts par viņiem kļuva zināma Jeruzālemes draudzei, un tā sūtīja Barnabu uz Antiohiju.</div></div>
<div class="par"><div class="verse" verse="23"><div class="verse-label">23</div>Tas, nonācis un Dieva žēlastību redzēdams, priecājās un visus pamācīja ar visu sirdi palikt pie Tā Kunga.</div></div>
<div class="par"><div class="verse" verse="24"><div class="verse-label">24</div>Jo viņš bija krietns vīrs, pilns Svētā Gara un ticības. Un liels ļaužu pulks tika mantots Tam Kungam.</div></div>
<div class="par"><div class="verse" verse="25"><div class="verse-label">25</div>Barnaba devās uz Tarsu meklēt Saulu un, to atradis, veda uz Antiohiju.</div></div>
<div class="par"><div class="verse" verse="26"><div class="verse-label">26</div>Veselu gadu viņi pulcināja draudzi un daudzus mācīja; un Antiohijā vispirms mācekļus sauca par kristiešiem.</div></div>
<div class="par"><div class="verse" verse="27"><div class="verse-label">27</div>Tanīs dienās pravieši nāca no Jeruzālemes uz Antiohiju.</div></div>
<div class="par"><div class="verse" verse="28"><div class="verse-label">28</div>Viens no tiem, vārdā Agabs, cēlās un Gara spēkā sludināja, ka liels bads nākšot pār visu pasauli. Tas notika Klaudija laikā.</div></div>
<div class="par"><div class="verse" verse="29"><div class="verse-label">29</div>Un mācekļi apņēmās, kurš spēja, sūtīt pabalstu brāļiem, kas dzīvoja Jūdejā.</div></div>
<div class="par"><div class="verse" verse="30"><div class="verse-label">30</div>To viņi arī darīja un sūtīja to vecajiem ar Barnabas un Saula roku.</div></div>
    </body>
</html>
