
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida dziesma piemiņai.</div></div>
<div class="par"><div class="verse" verse="2"><div class="verse-label">2</div>Kungs, nesodi mani Savās dusmās un nepārmāci mani Savā bardzībā,</div></div>
<div class="par"><div class="verse" verse="3"><div class="verse-label">3</div>jo Tavas bultas ķērušas mani un smagi guļ uz mani Tava roka.</div></div>
<div class="par"><div class="verse" verse="4"><div class="verse-label">4</div>Nav vietas manās miesās, ko nebūtu skārusi Tava dusmība, un visi mani locekļi satriekti manu grēku dēļ.</div></div>
<div class="par"><div class="verse" verse="5"><div class="verse-label">5</div>Jo manas vainas aug pāri manai galvai, to smagums iet pāri maniem spēkiem.</div></div>
<div class="par"><div class="verse" verse="6"><div class="verse-label">6</div>Manas vātis struto un čūlo, sava neprāta dēļ es lokos sāpēs.</div></div>
<div class="par"><div class="verse" verse="7"><div class="verse-label">7</div>Salīcis un dziļi pie zemes noliecies es esmu savās bēdās, sēru pilnas ir manas gaitas.</div></div>
<div class="par"><div class="verse" verse="8"><div class="verse-label">8</div>Mani gurni ir iekaisuši, nav veselas vietas manās miesās.</div></div>
<div class="par"><div class="verse" verse="9"><div class="verse-label">9</div>Es esmu bez spēka, pagalam sasists, man jākliedz skaļāk manās sirds vaimanās.</div></div>
<div class="par"><div class="verse" verse="10"><div class="verse-label">10</div>Kungs, Tev zināmas visas manas ilgas, un manas nopūtas Tev nav apslēptas.</div></div>
<div class="par"><div class="verse" verse="11"><div class="verse-label">11</div>Mana sirds stipri trīc, mans spēks mani atstājis, arī mana acu gaisma man zudusi!</div></div>
<div class="par"><div class="verse" verse="12"><div class="verse-label">12</div>Mani draugi un tuvinieki stāv tālu nost no manis manās mokās, un mani kaimiņi novēršas no manis.</div></div>
<div class="par"><div class="verse" verse="13"><div class="verse-label">13</div>Kas tīko pēc manas dzīvības, tie izliek man valgus, un, kas cenšas man nodarīt nelaimi, tie runā par mani posta vārdus un savas domas vienmēr vēro uz viltu.</div></div>
<div class="par"><div class="verse" verse="14"><div class="verse-label">14</div>Bet es esmu līdzīgs kurlam, kas nedzird, un mēmam, kas neatdara savu muti.</div></div>
<div class="par"><div class="verse" verse="15"><div class="verse-label">15</div>Es esmu kļuvis par vīru, kas nedzird un kura mute pretī nerunā,</div></div>
<div class="par"><div class="verse" verse="16"><div class="verse-label">16</div>jo uz Tevi, Kungs, es gaidu, Tu mani paklausīsi, Kungs mans Dievs!</div></div>
<div class="par"><div class="verse" verse="17"><div class="verse-label">17</div>Savā sirdī es saku:"Lai viņi tikai ļauni nepriecātos par mani; kad mana kāja ļodzās, lai tie neliktos lielīgi pret mani!"</div></div>
<div class="par"><div class="verse" verse="18"><div class="verse-label">18</div>Jo es esmu tuvu sabrukumam, un manas sāpes pastāvīgi liek sevi manīt.</div></div>
<div class="par"><div class="verse" verse="19"><div class="verse-label">19</div>Man ir bail, kad atzīstu savu vainu, un es skumstu par saviem grēkiem.</div></div>
<div class="par"><div class="verse" verse="20"><div class="verse-label">20</div>Tie visi ir visai vareni, kas mani ienīst, un daudz ir to, kas mani bez iemesla vajā,</div></div>
<div class="par"><div class="verse" verse="21"><div class="verse-label">21</div>kas man labu atmaksā ar ļaunu un mani neieredz, tāpēc ka es esmu dzinies pēc laba.</div></div>
<div class="par"><div class="verse" verse="22"><div class="verse-label">22</div>Neatstāj mani, ak, Kungs, mans Dievs! Neesi tik tālu prom no manis!</div></div>
<div class="par"><div class="verse" verse="23"><div class="verse-label">23</div>Steidzies man palīgā, Kungs, mans sargs un glābējs!</div></div>
    </body>
</html>
