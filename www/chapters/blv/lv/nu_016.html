
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Levija dēla Kehata dēla Icehara dēls Korahs ņēma Datanu un Abirāmu, Ēliāba dēlus, un Onu, Peleta dēlu, no Rūbena cilts,</div></div>
<div class="par"><div class="verse" verse="2"><div class="verse-label">2</div>un sacēlās pret Mozu līdz ar divi simti piecdesmit vīriem no Israēla bērnu vidus, kas visi bija draudzes vadoņi, sapulču izziņotāji, vīri ar vārdu.</div></div>
<div class="par"><div class="verse" verse="3"><div class="verse-label">3</div>Un tie sapulcējās pret Mozu un Āronu un sacīja tiem: "Lai nu jums pietiek! Visa draudze tagad ir svēta, jo pats Tas Kungs ir viņas vidū; kādēļ tad jūs vēl gribat valdīt pār Tā Kunga draudzi?"</div></div>
<div class="par"><div class="verse" verse="4"><div class="verse-label">4</div>Kad Mozus to dzirdēja, tad viņš krita uz sava vaiga,</div></div>
<div class="par"><div class="verse" verse="5"><div class="verse-label">5</div>un viņš runāja ar Korahu un visu tā pulku, teikdams: "Rītu agri, tad Tas Kungs parādīs, kas Viņam pieder un kas ir svēts, un kas var Viņam tuvoties; un, kuru Viņš Sev izvēlēs, tas varēs Viņam tuvoties.</div></div>
<div class="par"><div class="verse" verse="6"><div class="verse-label">6</div>Dariet tā: Korahs ar savu pulku, ņemiet sev kvēpināmos traukus</div></div>
<div class="par"><div class="verse" verse="7"><div class="verse-label">7</div>un rīt tajos ielieciet uguni, un tur virsū uzlieciet kvēpināmās zāles Tam Kungam, un, kuru Tas Kungs izraudzīs, tas ir svēts! Un nu, lai jums ir gana, jums Levija dēliem!"</div></div>
<div class="par"><div class="verse" verse="8"><div class="verse-label">8</div>Un Mozus sacīja Koraham: "Levija dēli, uzklausiet mani!</div></div>
<div class="par"><div class="verse" verse="9"><div class="verse-label">9</div>Vai tas jums vēl par maz, ka Israēla Dievs jūs ir izraudzījis no Israēla draudzes, lai jūs Viņam tuvotos, lai piedalītos Tā Kunga mājokļa aprūpes darbos un lai nostātos draudzes priekšā kalpot tai?</div></div>
<div class="par"><div class="verse" verse="10"><div class="verse-label">10</div>Viņš tev līdz ar visiem taviem brāļiem, Levija dēliem, licis pie Sevis tuvu nākt; un nu jūs meklējat arī priestera amatu?</div></div>
<div class="par"><div class="verse" verse="11"><div class="verse-label">11</div>Tādēļ tu esi nācis kopā ar savu pulku, lai saceltos pret To Kungu; jo kas ir Ārons, ka jūs pret to kūdāt?"</div></div>
<div class="par"><div class="verse" verse="12"><div class="verse-label">12</div>Un Mozus pavēlēja ataicināt Datanu un Abirāmu, Ēliāba dēlus, bet tie sacīja: "Mēs nenāksim!</div></div>
<div class="par"><div class="verse" verse="13"><div class="verse-label">13</div>Vai tad nepietiek, ka tu mūs esi izvedis no tās zemes, kurā piens un medus tek, lai mums liktu mirt tuksnesī? Kā tad tu vēl tagad sevi turi mums par valdnieku?</div></div>
<div class="par"><div class="verse" verse="14"><div class="verse-label">14</div>Tu mūs patiesi neesi ievedis zemē, kurā piens un medus tek, nedz arī mums devis iemantot laukus vai vīna dārzus,- vai tu šeit gribi tautai smiltis acīs kaisīt? Nē! Mēs neiesim!"</div></div>
<div class="par"><div class="verse" verse="15"><div class="verse-label">15</div>Tad Mozus ļoti apskaitās un sacīja Tam Kungam: "Neuzlūko viņu upurus! Pat ne ēzeli es neesmu no viņiem ņēmis, un nevienam es neesmu no tiem ko ļauna darījis!"</div></div>
<div class="par"><div class="verse" verse="16"><div class="verse-label">16</div>Un Mozus sacīja Koraham: "Tu un viss tavs pulks nāciet rīt un nostājieties Tā Kunga priekšā, tu, viņi un arī Ārons.</div></div>
<div class="par"><div class="verse" verse="17"><div class="verse-label">17</div>Un ņemiet ikviens savu kvēpināmo trauku un lieciet tur iekšā kvēpināmās zāles, un nesiet ikviens savu trauku Tā Kunga priekšā, pavisam divi simti piecdesmit ogļu traukus, un arī tu, Āron, ikviens ar savu kvēpināmo trauku!"</div></div>
<div class="par"><div class="verse" verse="18"><div class="verse-label">18</div>Tad tie ikviens ņēma savu ogļu trauku un iededzināja tanī uguni un virsū uzlika kvēpināmo, un tie nostājās Saiešanas telts durvīs, tāpat arī Mozus un Ārons.</div></div>
<div class="par"><div class="verse" verse="19"><div class="verse-label">19</div>Un Korahs, visus saukdams, sapulcināja pret viņiem visu draudzi pie Saiešanas telts durvīm. Tad Tā Kunga godība atklājās visai draudzei,</div></div>
<div class="par"><div class="verse" verse="20"><div class="verse-label">20</div>un Tas Kungs runāja uz Mozu un Āronu, sacīdams:</div></div>
<div class="par"><div class="verse" verse="21"><div class="verse-label">21</div>"Atdalieties nost no šīs draudzes, lai Es tos acumirklī apriju!"</div></div>
<div class="par"><div class="verse" verse="22"><div class="verse-label">22</div>Bet tie krita pie zemes uz sava vaiga un lūdzās: "Ak, Dievs! Tu, Kungs, kas esi gars visās miesās, ja viens cilvēks apgrēkojas, vai tad Tev jāienīst visa draudze?"</div></div>
<div class="par"><div class="verse" verse="23"><div class="verse-label">23</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="24"><div class="verse-label">24</div>"Runā uz draudzi un saki: atkāpieties nost visapkārt no Koraha, Datana un Abirāma mājokļiem!"</div></div>
<div class="par"><div class="verse" verse="25"><div class="verse-label">25</div>Tad Mozus piecēlās un piegāja pie Datana un Abirāma, un viņam sekoja Israēla vecaji.</div></div>
<div class="par"><div class="verse" verse="26"><div class="verse-label">26</div>Un viņš sacīja draudzei: "Atkāpieties nost no šo bezdievīgo vīru teltīm un nepieskarieties ne pie kā, kas viņiem pieder, lai arī jūs neejat bojā visu viņu grēku dēļ!"</div></div>
<div class="par"><div class="verse" verse="27"><div class="verse-label">27</div>Un tie visapkārt atkāpās nost no Koraha, Datana un Abirāma mājokļiem, bet Datans un Abirāms bija iznākuši savu telšu durvīs līdz ar savām sievām un saviem lieliem un maziem bērniem.</div></div>
<div class="par"><div class="verse" verse="28"><div class="verse-label">28</div>Un Mozus sacīja: "Ar šo pašu jūs atzīsit, ka Tas Kungs ir mani sūtījis, lai es visus šos darbus padarītu, un ne no mana paša sirdsprāta:</div></div>
<div class="par"><div class="verse" verse="29"><div class="verse-label">29</div>ja šie te mirs, kā mirst visi cilvēki, un tiks piemeklēti, kā tiek piemeklēti visi cilvēki, tad Tas Kungs mani nav sūtījis;</div></div>
<div class="par"><div class="verse" verse="30"><div class="verse-label">30</div>bet, ja Tas Kungs ko jaunu rādīs, ko Viņš vēl līdz šim nav rādījis, un zeme atvērs savu muti, un tā tos aprīs līdz ar visu, kas tiem pieder, ka tie dzīvi nogrimst ellē, tad tikai ar šo jūs atzīsit, ka šie vīri ir To Kungu nicinājuši!"</div></div>
<div class="par"><div class="verse" verse="31"><div class="verse-label">31</div>Un notika, tiklīdz viņš šos vārdus bija beidzis runāt, tad zeme, uz kuras tie stāvēja, pāršķēlās,</div></div>
<div class="par"><div class="verse" verse="32"><div class="verse-label">32</div>un zeme atdarīja savu muti un aprija viņus un viņu namus, kā arī visus cilvēkus, kas bija pie Koraha, un visu šo cilvēku mantu līdz ar viņiem.</div></div>
<div class="par"><div class="verse" verse="33"><div class="verse-label">33</div>Un tie dzīvi nogrima ellē ar visu, kas tiem piederēja, un zeme atkal aiz tiem aizvērās, un tie aizgāja bojā, pazuzdami no draudzes vidus.</div></div>
<div class="par"><div class="verse" verse="34"><div class="verse-label">34</div>Bet viss Israēls, kas bija viņiem visapkārt, bēga, viņiem brēcot, sacīdami, ka tik arī mūs neaprij zeme!</div></div>
<div class="par"><div class="verse" verse="35"><div class="verse-label">35</div>Un no Tā Kunga izgāja uguns un aprija divi simti piecdesmit vīrus, kas bija pienesuši kvēpināmo.</div></div>
    </body>
</html>
