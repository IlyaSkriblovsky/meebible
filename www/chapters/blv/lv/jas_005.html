
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Nu tad, bagātnieki, raudiet un vaimanājiet par tām nelaimēm, kas jums nāk virsū.</div></div>
<div class="par"><div class="verse" verse="2"><div class="verse-label">2</div>Jūsu bagātība ir sapuvusi, un jūsu drēbes ir kodes saēdušas,</div></div>
<div class="par"><div class="verse" verse="3"><div class="verse-label">3</div>jūsu zelts un sudrabs ir sarūsējis, un viņu rūsa būs jums par liecību un saēdīs jūsu miesas kā uguns. Jūs esat sev mantas krājuši pēdējās dienās.</div></div>
<div class="par"><div class="verse" verse="4"><div class="verse-label">4</div>Raugi, alga, atrauta strādniekiem, kas ir nopļāvuši jūsu laukus, brēc, un pļāvēju saucieni ir sasnieguši Tā Kunga Cebaota ausis.</div></div>
<div class="par"><div class="verse" verse="5"><div class="verse-label">5</div>Jūs esat virs zemes dzīvojuši kārumā un baudās, jūs esat savas sirdis barojuši kaujamai dienai;</div></div>
<div class="par"><div class="verse" verse="6"><div class="verse-label">6</div>jūs esat pazudinājuši un nokāvuši taisno: viņš jums nepretojās.</div></div>
<div class="par"><div class="verse" verse="7"><div class="verse-label">7</div>Esiet pacietīgi, brāļi, līdz Tā Kunga atnākšanai. Raugi, zemkopis gaida dārgo zemes augli, pacietīgi uz to cerēdams, līdz tas dabū agro un vēlo lietu.</div></div>
<div class="par"><div class="verse" verse="8"><div class="verse-label">8</div>Pacietieties arī jūs, stipriniet savas sirdis, jo Tā Kunga atnākšana ir tuvu.</div></div>
<div class="par"><div class="verse" verse="9"><div class="verse-label">9</div>Nenopūtieties, brāļi, cits pret citu, ka netiekat tiesāti. Redzi, soģis stāv durvju priekšā.</div></div>
<div class="par"><div class="verse" verse="10"><div class="verse-label">10</div>Par paraugu ļaunuma panešanai un pacietībai ņemiet, brāļi, praviešus, kas ir runā uši Tā Kunga Vārdā.</div></div>
<div class="par"><div class="verse" verse="11"><div class="verse-label">11</div>Raugi, mēs teicam svētīgus tos, kas ir izcietuši. Par Ījaba pastāvību jūs esat dzirdējuši un redzējuši, kāds ar viņu ir bijis Tā Kunga galamērķis, jo Tas Kungs ir žēlsirdīgs un apžēlotājs.</div></div>
<div class="par"><div class="verse" verse="12"><div class="verse-label">12</div>Bet pār visām lietām, mani brāļi, nezvēriet ne pie debesīm, ne pie zemes, ne citu kādu zvērestu; bet jūsu jā lai ir jā un nē - nē, ka nekrītat sodā.</div></div>
<div class="par"><div class="verse" verse="13"><div class="verse-label">13</div>Ja kāds starp jums ir cietējs, lai viņš lūdz Dievu; ja kādam ir priecīgs prāts, lai viņš dzied slavas dziesmas.</div></div>
<div class="par"><div class="verse" verse="14"><div class="verse-label">14</div>Ja kāds starp jums ir nevesels, lai viņš ataicina draudzes vecajus, un tie lai lūdz Dievu par viņu, to svaidīdami ar eļļu Tā Kunga Vārdā.</div></div>
<div class="par"><div class="verse" verse="15"><div class="verse-label">15</div>Un ticīga lūgšana izglābs slimo, un Tas Kungs viņu uzcels. Un, ja viņš grēkus būtu darījis, viņam tiks piedots.</div></div>
<div class="par"><div class="verse" verse="16"><div class="verse-label">16</div>Izsūdziet cits citam savus grēkus un aizlūdziet cits par citu, ka topat dziedināti. Daudz spēj taisna cilvēka lūgšana, darbodamās savā spēkā.</div></div>
<div class="par"><div class="verse" verse="17"><div class="verse-label">17</div>Elija bija cilvēks, līdzīgs mums, bet lūgdams lūdza, lai lietus nelītu, un nelija virs zemes trīs gadus un sešus mēnešus.</div></div>
<div class="par"><div class="verse" verse="18"><div class="verse-label">18</div>Un atkal viņš lūdza Dievu, un debesis deva lietu, un zeme nesa savu augli.</div></div>
<div class="par"><div class="verse" verse="19"><div class="verse-label">19</div>Mani brāļi, ja kāds jūsu starpā nomaldījies no patiesības un kāds viņu atgriež,</div></div>
<div class="par"><div class="verse" verse="20"><div class="verse-label">20</div>ziniet, ka tas, kas ir atgriezis grēcinieku no viņa maldu ceļa, izglābs tā dvēseli no nāves un apklās grēku pulku.</div></div>
    </body>
</html>
