
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Beidzot, brāļi, mēs lūdzam un pamācām Kungā Jēzū: topiet aizvien pilnīgāki, sekodami tām mācībām, ko no mums esat saņēmuši, proti, kā jādzīvo, lai Dievam patiktu, - un jūs jau arī tā dzīvojat.</div></div>
<div class="par"><div class="verse" verse="2"><div class="verse-label">2</div>Jūs zināt, kādus aizrādījumus mēs jums esam devuši Kunga Jēzus uzdevumā.</div></div>
<div class="par"><div class="verse" verse="3"><div class="verse-label">3</div>Jo tāda ir Dieva griba - lai jūsu dzīve būtu svēta. Atturieties no netiklības!</div></div>
<div class="par"><div class="verse" verse="4"><div class="verse-label">4</div>Zinait, ka ikvienam jāglabā sava miesa svētumā un godā,</div></div>
<div class="par"><div class="verse" verse="5"><div class="verse-label">5</div>bet ne kaislē un kārībā, kā to dara pagāni, kas nepazīst Dievu.</div></div>
<div class="par"><div class="verse" verse="6"><div class="verse-label">6</div>Nevienam nebūs savam brālim pāri darīt vai to izmantot kādā lietā, jo Tas Kungs ir atriebējs visās šinīs lietās, kā mēs jums to jau agrāk esam teikuši un apliecinājuši.</div></div>
<div class="par"><div class="verse" verse="7"><div class="verse-label">7</div>Jo Dievs mūs nav aicinājis nešķīstībai, bet svēttapšanai.</div></div>
<div class="par"><div class="verse" verse="8"><div class="verse-label">8</div>Tātad, kas to nicina, tas nenicina cilvēku, bet Dievu, to pašu, kas jums sirdīs devis Savu Svēto Garu.</div></div>
<div class="par"><div class="verse" verse="9"><div class="verse-label">9</div>Par brāļu mīlestību man nav vajadzīgs jums rakstīt, jo pats Dievs jūs mācījis turēt savā starpā mīlestību.</div></div>
<div class="par"><div class="verse" verse="10"><div class="verse-label">10</div>Un to jūs arī darāt ar visiem brāļiem pa visu Maķedoniju. Bet mēs jums, brāļi, liekam pie sirds: topiet šai ziņā vēl pilnīgāki.</div></div>
<div class="par"><div class="verse" verse="11"><div class="verse-label">11</div>Turiet par lielu godu, klusi dzīvojot, darīt savu darbu un strādāt savām rokām, kā mēs jums to esam piekodinājuši,</div></div>
<div class="par"><div class="verse" verse="12"><div class="verse-label">12</div>lai jūsu dzīve būtu nevainojama arī pret tiem, kas ir ārpusē, un jums ne pie viena nebūtu jāgriežas savās vajadzībās.</div></div>
<div class="par"><div class="verse" verse="13"><div class="verse-label">13</div>Mēs gribam, brāļi, lai jūs būtu skaidrībā par tiem, kas aizmiguši, un lai jūs nenodotos skumjām kā tie, kam nav cerības.</div></div>
<div class="par"><div class="verse" verse="14"><div class="verse-label">14</div>Jo tāpat, kā mēs ticam, ka Jēzus ir nomiris un augšāmcēlies, Dievs arī aizmigušos caur Jēzu vedīs godībā kopā ar Viņu.</div></div>
<div class="par"><div class="verse" verse="15"><div class="verse-label">15</div>To mēs jums sakām, balstoties uz mūsu Kunga vārdu: mēs, kas līdz mūsu Kunga atnākšanai paliksim dzīvi, ne ar ko nebūsim priekšā tiem, kas aizmiguši.</div></div>
<div class="par"><div class="verse" verse="16"><div class="verse-label">16</div>Pats Kungs nāks no debesīm, kad Dievs to pavēlēs, atskanot erceņģeļa balsij un Dieva bazūnei: tad pirmie celsies tie, kas ticībā uz Kristu miruši.</div></div>
<div class="par"><div class="verse" verse="17"><div class="verse-label">17</div>Pēc tam mēs, dzīvie, kas vēl pāri palikuši, kopā ar viņiem tiksim aizrauti gaisā padebešos, pretim Tam Kungam. Tā mēs būsim kopā ar To Kungu vienumēr.</div></div>
<div class="par"><div class="verse" verse="18"><div class="verse-label">18</div>Iepriecinait cits citu ar šiem vārdiem!</div></div>
    </body>
</html>
