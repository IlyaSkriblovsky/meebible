
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Es runāju patiesību Kristū, es nemeloju, arī mana sirdsapziņa to apliecina Svētajā Garā:</div></div>
<div class="par"><div class="verse" verse="2"><div class="verse-label">2</div>man ir lielas skumjas un nepārtrauktas sāpes sirdī.</div></div>
<div class="par"><div class="verse" verse="3"><div class="verse-label">3</div>Es vēlētos būt nolādēts, atstumts no Kristus, par labu saviem brāļiem, kas pēc miesas ir mani brāļi,</div></div>
<div class="par"><div class="verse" verse="4"><div class="verse-label">4</div>israēlieši, kam pieder bērnu tiesa, dievišķā godība, derības, bauslība, kalpošana, apsolījumi, tēvi,</div></div>
<div class="par"><div class="verse" verse="5"><div class="verse-label">5</div>no kuriem arī Kristus cēlies pēc miesas, kas ir Dievs pār visiem, augsti slavēts mūžīgi! Āmen.</div></div>
<div class="par"><div class="verse" verse="6"><div class="verse-label">6</div>Tomēr nav sacīts, ka Dieva vārds ar to būtu zaudējis spēku. Jo ne visi, kas cēlušies no Israēla, ir patiesi israēlieši.</div></div>
<div class="par"><div class="verse" verse="7"><div class="verse-label">7</div>Ne arī tāpēc, ka tie cēlušies no Ābrahāma, visi ir viņa bērni. Nē! "Pēc Īzāka tavs dzimums tiks noteikts."</div></div>
<div class="par"><div class="verse" verse="8"><div class="verse-label">8</div>Tas jāsaprot tā: nevis miesīgie bērni ir Dieva bērni, bet apsolījuma bērni tiek atzīti par Viņa dzimumu.</div></div>
<div class="par"><div class="verse" verse="9"><div class="verse-label">9</div>Jo tie ir apsolījuma vārdi: ap šo pašu laiku Es nākšu - tad Sārai būs dēls.</div></div>
<div class="par"><div class="verse" verse="10"><div class="verse-label">10</div>Bet tas nav vienīgais piemērs; arī Rebeka, kad tā bija grūta no sava vīra Īzāka, mūsu ciltstēva,</div></div>
<div class="par"><div class="verse" verse="11"><div class="verse-label">11</div>vēl pirms viņas bērni bija piedzimuši, pirms tie bija darījuši ko labu vai ļaunu,</div></div>
<div class="par"><div class="verse" verse="12"><div class="verse-label">12</div>tā saņēma šādu apsolījumu: vecākais būs jaunākā kalps, -</div></div>
<div class="par"><div class="verse" verse="13"><div class="verse-label">13</div>kā ir rakstīts: Jēkabu Es mīlēju un Ēsavu Es ienīdu.</div></div>
<div class="par"><div class="verse" verse="14"><div class="verse-label">14</div>Kas no sacītā izriet? Vai Dieva rīcība ir netaisna? Nepavisam ne!</div></div>
<div class="par"><div class="verse" verse="15"><div class="verse-label">15</div>Uz Mozu Viņš saka: Es žēloju, ko Es žēloju, un būšu līdzcietīgs, pret kuru gribu.</div></div>
<div class="par"><div class="verse" verse="16"><div class="verse-label">16</div>Tātad ne no cilvēka gribēšanas vai skriešanas, bet viss no Dieva žēlastības.</div></div>
<div class="par"><div class="verse" verse="17"><div class="verse-label">17</div>Tā raksti saka uz faraonu: uz to Es tevi esmu nolicis, lai pie tevis parādītu Savu spēku un lai Mans Vārds tiktu daudzināts visā pasaulē.</div></div>
<div class="par"><div class="verse" verse="18"><div class="verse-label">18</div>Tātad, kuru Viņš grib, to Viņš žēlo un, kuram grib, tam apcietina sirdi.</div></div>
<div class="par"><div class="verse" verse="19"><div class="verse-label">19</div>Tu varbūt man iebildīsi: ko tad Viņš vēl pārmet? Kas tad spēj pretoties Viņa lēmumam?</div></div>
<div class="par"><div class="verse" verse="20"><div class="verse-label">20</div>Cilvēka bērns! Kas tu tāds esi, ka gribi ar Dievu tiesāties? Vai gan veidojums drīkst teikt savam veidotājam: kāpēc tu mani tādu esi radījis?</div></div>
<div class="par"><div class="verse" verse="21"><div class="verse-label">21</div>Jeb vai podniekam nav vara no tā paša māla darināt vienu trauku godam un otru negodam?</div></div>
<div class="par"><div class="verse" verse="22"><div class="verse-label">22</div>Un ko tu teiksi, ja Dievs, gribēdams parādīt Savu dusmību un zināmu darīt Savu varu, lielā lēnprātībā ir panesis pazušanai radītos dusmības traukus,</div></div>
<div class="par"><div class="verse" verse="23"><div class="verse-label">23</div>lai atklātu Savas godības bagātību pie žēlastības traukiem, ko Viņš iepriekš radījis godībai?</div></div>
<div class="par"><div class="verse" verse="24"><div class="verse-label">24</div>Par tādiem Viņš mūs ir aicinājis, ne vien no jūdu, bet arī no pagānu vidus,</div></div>
<div class="par"><div class="verse" verse="25"><div class="verse-label">25</div>kā jau Hozejas grāmatā teikts: Es saukšu par Savu tautu to, kas nav Mana tauta, un Savu nemīļoto par mīļoto,</div></div>
<div class="par"><div class="verse" verse="26"><div class="verse-label">26</div>un tai vietā, kur bija sacīts: jūs neesat Mana tauta! - viņus sauks par dzīvā Dieva dēliem.</div></div>
<div class="par"><div class="verse" verse="27"><div class="verse-label">27</div>Bet Jesaja izsaucās pār Israēlu: kaut arī Israēla bērnu skaits būtu kā jūras smiltis - tikai atlikums tiks izglābts!</div></div>
<div class="par"><div class="verse" verse="28"><div class="verse-label">28</div>Viņš pabeidz un ātri pabeidz vārdu; Tas Kungs to darīs uz zemes.</div></div>
<div class="par"><div class="verse" verse="29"><div class="verse-label">29</div>Un kā Jesaja to bija paredzējis: ja Kungs Cebaots mums nebūtu atlicinājis kādu sēklu, mēs būtu kļuvuši kā Sodoma un līdzinātos Gomorai.</div></div>
<div class="par"><div class="verse" verse="30"><div class="verse-label">30</div>Kas no tā izriet? Pagāni, kas nav dzinušies pēc taisnības, ir panākuši taisnību, proti, ticības doto taisnību.</div></div>
<div class="par"><div class="verse" verse="31"><div class="verse-label">31</div>Bet Israēls, kas dzenas pēc taisnības bauslības, to nav piepildījis.</div></div>
<div class="par"><div class="verse" verse="32"><div class="verse-label">32</div>Kāpēc gan ne? Tāpēc ka viņš meklēja taisnību nevis ticībā, bet paša darbos. Viņš atsities pret piedauzības akmeni,</div></div>
<div class="par"><div class="verse" verse="33"><div class="verse-label">33</div>kā rakstīts: redzi, Es lieku Ciānā piedauzības akmeni, klinti, pār kuru jāklūp; bet, kas uz Viņu paļausies, nepaliks kaunā!</div></div>
    </body>
</html>
