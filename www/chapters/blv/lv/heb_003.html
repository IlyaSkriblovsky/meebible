
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tāpēc, svētie brāļi, debesu aicinājuma dalībnieki, ņemiet vērā Dieva sūtni un augsto priesteri Jēzu, ko mēs apliecinām,</div></div>
<div class="par"><div class="verse" verse="2"><div class="verse-label">2</div>kas uzticīgs Tam, kas Viņu iecēlis, kā arī Mozus visā Viņa namā.</div></div>
<div class="par"><div class="verse" verse="3"><div class="verse-label">3</div>Bet Viņam ir piešķirta daudz lielāka godība nekā Mozum, kā jau arī lielāks gods nekā namam ir tā cēlējam.</div></div>
<div class="par"><div class="verse" verse="4"><div class="verse-label">4</div>Jo katru namu kāds cēlējs uzceļ, bet, kas visu ir uzcēlis, ir Dievs.</div></div>
<div class="par"><div class="verse" verse="5"><div class="verse-label">5</div>Un Mozus gan ir bijis uzticīgs visā Viņa namā kā kalps, lai apliecinātu to, par ko vēlāk sludinās,</div></div>
<div class="par"><div class="verse" verse="6"><div class="verse-label">6</div>bet Kristus kā Dēls pār Viņa namu; Viņa nams esam mēs, ja drosmi un cerību, ar ko lepojamies, stipru paglabājam līdz galam.</div></div>
<div class="par"><div class="verse" verse="7"><div class="verse-label">7</div>Tāpēc, kā Svētais Gars saka: šodien, ja dzirdēsit Viņa balsi,</div></div>
<div class="par"><div class="verse" verse="8"><div class="verse-label">8</div>neapcietinait savas sirdis kā sarūgtinājumā kārdināšanas dienā tuksnesī,</div></div>
<div class="par"><div class="verse" verse="9"><div class="verse-label">9</div>kur jūsu tēvi Mani kārdinājuši pārbaudīdami,</div></div>
<div class="par"><div class="verse" verse="10"><div class="verse-label">10</div>kaut gan bija redzējuši Manus darbus četrdesmit gadus. Tāpēc Es sašutu par šo paaudzi un teicu: vienmēr viņi maldās savās sirdīs, bet Manus ceļus viņi nav atzinuši,</div></div>
<div class="par"><div class="verse" verse="11"><div class="verse-label">11</div>tāpēc Es esmu zvērējis Savās dusmās: tiem nebūs ieiet Manā atdusā. -</div></div>
<div class="par"><div class="verse" verse="12"><div class="verse-label">12</div>Pielūkojiet, brāļi, ka kādā no jums nebūtu neticības ļaunā sirds, atkāpjoties no dzīvā Dieva,</div></div>
<div class="par"><div class="verse" verse="13"><div class="verse-label">13</div>bet pamācait cits citu katru dienu, kamēr vēl saka "šodien", lai kādam no jums sirds netiktu apcietināta ar grēka viltību.</div></div>
<div class="par"><div class="verse" verse="14"><div class="verse-label">14</div>Jo mēs esam tapuši Kristus līdzdalībnieki, ja tikai paļaušanos paturēsim no sākuma līdz galam stipru.</div></div>
<div class="par"><div class="verse" verse="15"><div class="verse-label">15</div>Ja saka: šodien, ja jūs Viņa balsi dzirdēsit, neapcietinait savas sirdis kā sarūgtinājumā! -</div></div>
<div class="par"><div class="verse" verse="16"><div class="verse-label">16</div>Kuri no dzirdējušiem sajuta rūgtumu? Vai ne visi, kas Mozus vadībā bija izgājuši no Ēģiptes?</div></div>
<div class="par"><div class="verse" verse="17"><div class="verse-label">17</div>Par kuriem Viņš bija sašutis četrdesmit gadus? Vai ne par tiem, kas grēkojuši, kuru miesas kritušas tuksnesī?</div></div>
<div class="par"><div class="verse" verse="18"><div class="verse-label">18</div>Par kuriem tad Viņš ir zvērējis, ka tiem nebūs ieiet Viņa atdusā, ja ne par tiem, kas nebija klausījuši?</div></div>
<div class="par"><div class="verse" verse="19"><div class="verse-label">19</div>Tā mēs redzam, ka viņi nav varējuši ieiet neticības dēļ.</div></div>
    </body>
</html>
