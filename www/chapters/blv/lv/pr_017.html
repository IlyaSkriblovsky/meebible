
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Sauss kumoss pieticīgā mierā ir labāks nekā pilns nams ar gaļu, bet kopā ar rāšanos un nesaskaņām.</div></div>
<div class="par"><div class="verse" verse="2"><div class="verse-label">2</div>Gudrs kalps valdīs pār laiskiem mantiniekiem un sadalīs starp brāļiem mantojumu.</div></div>
<div class="par"><div class="verse" verse="3"><div class="verse-label">3</div>Kā uguns sudrabu un kausējamā krāsns zeltu, tā Tas Kungs pārbauda sirdis.</div></div>
<div class="par"><div class="verse" verse="4"><div class="verse-label">4</div>Ļauns cilvēks uztver mēlnešu tenkas, un nepatiess cilvēks viegli klausa kaitētājām baumām.</div></div>
<div class="par"><div class="verse" verse="5"><div class="verse-label">5</div>Kas apsmej nabagu, tas nicina viņa Radītāju, un, kas priecājas par cita nelaimi, nepaliks nesodīts.</div></div>
<div class="par"><div class="verse" verse="6"><div class="verse-label">6</div>Vecu cilvēku vainagojums ir viņu bērni, un bērnu gods ir viņu tēvi.</div></div>
<div class="par"><div class="verse" verse="7"><div class="verse-label">7</div>Ģeķim neklājas runāt par augstām lietām, un vēl mazāk piederas dižciltīgam būt tādam, lai labprāt melotu.</div></div>
<div class="par"><div class="verse" verse="8"><div class="verse-label">8</div>Ja kam ir kas ko dāvināt, tad tam ir tā, it kā viņam piederētu kāds dārgakmens: lai viņš griežas kur griezdamies, visur viņu godā par gudru.</div></div>
<div class="par"><div class="verse" verse="9"><div class="verse-label">9</div>Kas nosedz un noslēpj grēku, tas rada draudzību, bet, kas šādu lietu no jauna paceļ, tas rada nesaskaņu draugos.</div></div>
<div class="par"><div class="verse" verse="10"><div class="verse-label">10</div>Sapratīgu cilvēku norāšana skar vairāk nekā simts nūju sitienu nejēgu.</div></div>
<div class="par"><div class="verse" verse="11"><div class="verse-label">11</div>Dumpīgs cilvēks savā tukšajā pašiedomā tiecas nodarīt tikai ļaunu, bet pret viņu tad arī tiks sūtīts cietsirdīgs ķēniņa sūtnis.</div></div>
<div class="par"><div class="verse" verse="12"><div class="verse-label">12</div>Ir labāk sastapt lāču māti, kam nolaupīti viņas mazuļi, nekā vientiesīgu nejēgu viņa neprātībā.</div></div>
<div class="par"><div class="verse" verse="13"><div class="verse-label">13</div>Kas labu atlīdzina ar ļaunu, no tā nama ļaunums neatstāsies.</div></div>
<div class="par"><div class="verse" verse="14"><div class="verse-label">14</div>Kas uzsāk asu vārdu maiņu, ir līdzīgs tam, kas sagrauj ūdenim tā aizsprostu. Atturies no asas vārdu maiņas, iekāms tu neesi vēl tajā iejaukts!</div></div>
<div class="par"><div class="verse" verse="15"><div class="verse-label">15</div>Kas bezdievi attaisno un taisno nosoda, abi ir negantnieki Tā Kunga acīs.</div></div>
<div class="par"><div class="verse" verse="16"><div class="verse-label">16</div>Ko palīdz nauda nejēgas rokā, lai pirktu augstāko gudrību, ja viņš tomēr ir un paliek nepraša.</div></div>
<div class="par"><div class="verse" verse="17"><div class="verse-label">17</div>Draugs arvien mīl draugu un likstas gadījumā viņu izjūt kā brāli.</div></div>
<div class="par"><div class="verse" verse="18"><div class="verse-label">18</div>Nejēga ir tas, kas savu roku dod apsolījumam par savu tuvāku un kļūst viņam par galvinieku.</div></div>
<div class="par"><div class="verse" verse="19"><div class="verse-label">19</div>Kas mīl nesaskaņas, mīl grēku, un, kas savas durvis taisa pārmērīgi augstas, tas sagādā iespēju namam sabrukt.</div></div>
<div class="par"><div class="verse" verse="20"><div class="verse-label">20</div>Kam nelieša sirds, tas neatrod nekur nekā laba, un, kam greizi ievirzīta mēle, tas iekritīs nelaimē.</div></div>
<div class="par"><div class="verse" verse="21"><div class="verse-label">21</div>Kas dzemdina nejēgu, tam ir skumjas, un nejēgas tēvam nav nekāda prieka.</div></div>
<div class="par"><div class="verse" verse="22"><div class="verse-label">22</div>Priecīga sirds dziedina vainas, bet sagrauzts gars izkaltē kaulus.</div></div>
<div class="par"><div class="verse" verse="23"><div class="verse-label">23</div>Bezdievis labprāt pieņem slepeni dāvanas, lai apzinīgi locītu taisnības ceļus.</div></div>
<div class="par"><div class="verse" verse="24"><div class="verse-label">24</div>Sapratīgais izturas gudri un nosvērti, nejēga uztraukts raida savus skatus līdz zemes galiem.</div></div>
<div class="par"><div class="verse" verse="25"><div class="verse-label">25</div>Nepraša dēls ir sava tēva sēras un mātes, savas dzemdētājas, apbēdinājums.</div></div>
<div class="par"><div class="verse" verse="26"><div class="verse-label">26</div>Jau nav labi taisno sodīt, ne nu vēl dižciltīgo sist, kas rīkojas taisnīgi.</div></div>
<div class="par"><div class="verse" verse="27"><div class="verse-label">27</div>Sapratīgais savaldās savā runā, un sapratīgais ir cilvēks ar aukstu un apsvērīgu prātu.</div></div>
<div class="par"><div class="verse" verse="28"><div class="verse-label">28</div>Nejēgu atzītu par gudru, ja viņš klusētu, un par sapratīgu, ja viņš valdītu savu muti.</div></div>
    </body>
</html>
