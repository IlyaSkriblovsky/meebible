
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad vien Es taisos dziedināt Israēla vainu, redzams kļūst Efraima noziegums un Samarijas ļaunprātība, ka viņi rīkojas viltīgi un kā zagļi ielien namos un kā plēsoņas aplaupa cilvēkus ārpus viņu mājokļiem.</div></div>
<div class="par"><div class="verse" verse="2"><div class="verse-label">2</div>Un tomēr viņi negrib savā garā sajust, ka Es nojaušu visu viņu ļaunumu. Viņu ļaunie darbi nostājas kā liecinieki viņiem visapkārt: tie tagad visi Man skaidri saskatāmi Mana vaiga priekšā.</div></div>
<div class="par"><div class="verse" verse="3"><div class="verse-label">3</div>Ar savu ļaunumu viņi iepriecina ķēniņu un ar saviem meliem augstākos pārvaldniekus.</div></div>
<div class="par"><div class="verse" verse="4"><div class="verse-label">4</div>Viņi visi ir laulības pārkāpēji, kas līdzīgi aizkurtam ceplim, ko maizes cepējs, iejaucis un samīcījis mīklu, pārtraucis bikstīt un kurināt, kamēr mīkla pilnīgi izrūgst savā pareizā skābumā.</div></div>
<div class="par"><div class="verse" verse="5"><div class="verse-label">5</div>Šodien, mūsu ķēniņa svētku dienā, mūsu lielkungi slīgst kā neprātā vīna skurbumā, un pats ķēniņš sniedz roku bezkauņām un viņa smējējiem.</div></div>
<div class="par"><div class="verse" verse="6"><div class="verse-label">6</div>Viņu sirds kā maizes krāsns deg viltotā padevībā, kad viņi nes ziedojumus un krāpj ļaudis; gan visu nakti liekas guļam šīs maizes krāsns kurinātājs, un līdz ar to šķiet atlaidies arī viņu dusmu niknums, bet no rīta tās atkal iedegas visgaišākās liesmās.</div></div>
<div class="par"><div class="verse" verse="7"><div class="verse-label">7</div>Viņi visi ir sakarsuši kā krāsns, tā ka viņi it kā rīdami aprij savus tiesnešus, un visi viņu ķēniņi krīt, un neviens nav starp viņiem, kas Mani piesauktu.</div></div>
<div class="par"><div class="verse" verse="8"><div class="verse-label">8</div>Efraims maisās starp citām tautām, viņš ir kā rausis, ko neviens neapgriež uz otru pusi.</div></div>
<div class="par"><div class="verse" verse="9"><div class="verse-label">9</div>Svešinieki aprij viņa spēkus, bet viņš pats to neliekas manām; jau metas sirmi viņa galvas mati, bet viņš pats to neredz.</div></div>
<div class="par"><div class="verse" verse="10"><div class="verse-label">10</div>Israēla augstprātība nodod nepārprotamu liecību pret viņu pašu; viņi tomēr neatgriežas pie Tā Kunga, sava Dieva, un nemeklē Viņu.</div></div>
<div class="par"><div class="verse" verse="11"><div class="verse-label">11</div>Efraims ir kā ievilināts balodis, kas neko neizprot: reizēm viņi aicina palīgā ēģiptiešus, tad atkal griežas pēc palīdzības pie asīriešiem.</div></div>
<div class="par"><div class="verse" verse="12"><div class="verse-label">12</div>Kamēr viņi tā šurpu turpu skraida, Es uzmetīšu viņiem Savu tīklu un noķeršu viņus kā putnus gaisā, un pārmācīšu viņus, kā tas jau tiek sludināts viņu draudzei.</div></div>
<div class="par"><div class="verse" verse="13"><div class="verse-label">13</div>Bēdas viņiem, ka tie vairās no Manis. Viņiem jātop iznīcinātiem, jo viņi atstājušies no Manis. Un Es tomēr būtu gribējis viņus atpestīt, ja viņi nepaustu melu mācības pret Mani.</div></div>
<div class="par"><div class="verse" verse="14"><div class="verse-label">14</div>Viņi arī nepiesauc Mani no sirds, bet vaimanā un kauc, izstiepušies savās guļasvietās. Viņi pulcējas labības un vīnogu sulas dēļ un noiet šo lietu dēļ savā starpā līdz asām nesaskaņām un asiņainām sadursmēm, bet pret Mani viņi ir nepaklausīgi un atstāj Mani, būdami pilni neuzticības.</div></div>
<div class="par"><div class="verse" verse="15"><div class="verse-label">15</div>Es pamācu viņus un stiprinu viņu spēkus, bet viņi domā ļaunu par Mani.</div></div>
<div class="par"><div class="verse" verse="16"><div class="verse-label">16</div>Viņi neatgriežas pie Visuaugstākā, viņi ir kā nelietojams stops. Viņu lielkungi kritīs no zobena savas nekaunīgās valodas dēļ. Viņu draudi radīs tikai nicinājuma pilnus smieklus par viņiem Ēģiptes zemē!</div></div>
    </body>
</html>
