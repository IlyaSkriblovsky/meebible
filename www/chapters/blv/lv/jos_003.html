
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Jozua cēlās agri no rīta, un tie aizgāja no Sitimas un nonāca lejā līdz Jordānai, gan viņš, gan visi Israēla bērni; un viņi tur pārnakšņoja, pirms tie cēlās pāri.</div></div>
<div class="par"><div class="verse" verse="2"><div class="verse-label">2</div>Un pēc trijām dienām virsnieki gāja pa nometni šurpu un turpu</div></div>
<div class="par"><div class="verse" verse="3"><div class="verse-label">3</div>un pavēlēja tautai, sacīdami: "Kad jūs ieraudzīsit Tā Kunga, sava Dieva, derības šķirstu, ka priesteri, Levija dēli, to nes, tad celieties no savas vietas un sekojiet tam.</div></div>
<div class="par"><div class="verse" verse="4"><div class="verse-label">4</div>Tomēr lai paliek starp jums un to divi tūkstoši olekšu plats atstatums, un neejiet tam tuvu, lai jūs varat zināt ceļu, kas jums jāiet, jo jūs šo ceļu vēl nekad neesat gājuši."</div></div>
<div class="par"><div class="verse" verse="5"><div class="verse-label">5</div>Un Jozua pavēlēja tautai: "Svētījieties, jo rīt Tas Kungs darīs jūsu vidū brīnumus."</div></div>
<div class="par"><div class="verse" verse="6"><div class="verse-label">6</div>Un Jozua sacīja priesteriem, teikdams: "Ņemiet derības šķirstu un celieties pāri tautai pa priekšu." Tad tie ņēma, pacēla derības šķirstu un gāja tautai pa priekšu.</div></div>
<div class="par"><div class="verse" verse="7"><div class="verse-label">7</div>Un Tas Kungs sacīja Jozuam: "Šodien Es sākšu tevi paaugstināt visa Israēla acīs, lai tie zina, ka Es būšu ar tevi, kā Es esmu bijis ar Mozu.</div></div>
<div class="par"><div class="verse" verse="8"><div class="verse-label">8</div>Bet priesteriem, kas nes derības šķirstu, tu pavēli, sacīdams: kad jūs nonākat Jordānas malā pie ūdens, tad apstājieties pie Jordānas."</div></div>
<div class="par"><div class="verse" verse="9"><div class="verse-label">9</div>Un Jozua sacīja Israēla bērniem: "Nāciet šurp un klausaities Tā Kunga, sava Dieva, vārdus."</div></div>
<div class="par"><div class="verse" verse="10"><div class="verse-label">10</div>Un Jozua sacīja: "Šai brīdī jūs paši nomanīsit, ka dzīvais Dievs ir jūsu vidū, jo Viņš dzīdams izdzīs jums pa priekšu kānaāniešus, hetiešus, hīviešus, ferisiešus, girgaziešus, amoriešus un jebusiešus.</div></div>
<div class="par"><div class="verse" verse="11"><div class="verse-label">11</div>Redzi, Tā Kunga, visas pasaules valdītāja, derības šķirsts ies jūsu priekšā pāri Jordānai.</div></div>
<div class="par"><div class="verse" verse="12"><div class="verse-label">12</div>Tad nu izraugait sev divpadsmit vīrus no Israēla ciltīm, pa vienam no katras cilts.</div></div>
<div class="par"><div class="verse" verse="13"><div class="verse-label">13</div>Un, kad priesteru kāju pēdas, kas nes Tā Kunga, visas pasaules valdītāja, šķirstu, iegrims Jordānas ūdenī, tad savā tecējumā Jordānas ūdeņi apstāsies, ūdeņi, kas no augšas tek, un veidos ūdens aizsprostu."</div></div>
<div class="par"><div class="verse" verse="14"><div class="verse-label">14</div>Un, kad nu tauta devās ārā no savām teltīm, lai celtos pāri Jordānai, un priesteri nesa derības šķirstu tautas priekšā,</div></div>
<div class="par"><div class="verse" verse="15"><div class="verse-label">15</div>un šķirsta nesēji nonāca līdz Jordānai, un priesteru kājas, kuri nesa šķirstu, bija jau iebridušas ūdenī - bet Jordāna ir pārplūdusi visu pļaujas laiku -,</div></div>
<div class="par"><div class="verse" verse="16"><div class="verse-label">16</div>tad ūdeņi, kas plūda no augšas, sastājās kā liels aizsprosts, kurš sniedzās līdz pašai Ādamas pilsētai, kas atrodas sānis Cartanai; bet ūdeņi, kas plūda lejup uz Arabas jūru jeb Sāls jūru, izsīka. Tad tauta gāja pāri iepretim Jērikai.</div></div>
<div class="par"><div class="verse" verse="17"><div class="verse-label">17</div>Bet priesteri, kas nesa Tā Kunga derības šķirstu, stāvēja sausumā Jordānas vidū, un viss Israēls arī gāja sausām kājām pāri, līdz kamēr visi ļaudis bija pārgājuši pār Jordānu.</div></div>
    </body>
</html>
