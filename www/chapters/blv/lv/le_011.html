
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu un Āronu, viņiem sacīdams:</div></div>
<div class="par"><div class="verse" verse="2"><div class="verse-label">2</div>"Runājiet uz Israēla bērniem un sakait: no visiem dzīvniekiem, kas ir virs zemes, šie ir tie dzīvnieki, ko jūs varat ēst:</div></div>
<div class="par"><div class="verse" verse="3"><div class="verse-label">3</div>ikvienu dzīvnieku ar šķeltiem nagiem, kam nagi ir šķelti divos gabalos un kuri atgremo - tos dzīvniekus jūs ēdiet.</div></div>
<div class="par"><div class="verse" verse="4"><div class="verse-label">4</div>Bet no tiem, kas atgremo vai kam šķelti nagi, neēdiet šos: kamieli, jo tas gan barību atgremo, bet tam nav šķeltu nagu; tas lai ir jums nešķīsts;</div></div>
<div class="par"><div class="verse" verse="5"><div class="verse-label">5</div>un klinšu āpsi, tas gan barību atgremo, bet arī tam nav šķeltu nagu; tas lai ir jums nešķīsts;</div></div>
<div class="par"><div class="verse" verse="6"><div class="verse-label">6</div>un zaķi, tas gan barību atgremo, bet tam nav šķeltu nagu; tas lai ir jums nešķīsts;</div></div>
<div class="par"><div class="verse" verse="7"><div class="verse-label">7</div>un cūku, jo tai gan ir šķelti nagi, un tie ir pat ar plaisu, kas ieplēsta nagos, bet tā barību neatgremo; tā lai ir jums nešķīsta.</div></div>
<div class="par"><div class="verse" verse="8"><div class="verse-label">8</div>Viņu gaļu neēdiet un pie beigta dzīvnieka nepieskarieties; tie lai ir jums nešķīsti.</div></div>
<div class="par"><div class="verse" verse="9"><div class="verse-label">9</div>Bet no dzīviem radījumiem, kādi ir ūdeņos, jūs varat ēst šos: visus, kam ir spuras un zvīņas ūdeņos, jūrās un upēs, tos jūs varat ēst.</div></div>
<div class="par"><div class="verse" verse="10"><div class="verse-label">10</div>Bet ikvienu, kas bez spurām un zvīņām jūrās un upēs, no visiem tiem, kas mudž ūdeņos, un no dzīviem radījumiem ūdeņos - tādu turiet par negantu.</div></div>
<div class="par"><div class="verse" verse="11"><div class="verse-label">11</div>Tos turiet par negantību, to gaļu neēdiet un to maitu turiet par negantu.</div></div>
<div class="par"><div class="verse" verse="12"><div class="verse-label">12</div>Ikvienu, kuram nav spuru un zvīņu ūdenī - to turiet par negantu.</div></div>
<div class="par"><div class="verse" verse="13"><div class="verse-label">13</div>Bet no putniem turiet par negantu un neēdiet: ērgli un jūras ērgli, un melno ērgli,</div></div>
<div class="par"><div class="verse" verse="14"><div class="verse-label">14</div>un maitu ērgli, vanagu un kliju pēc to kārtām,</div></div>
<div class="par"><div class="verse" verse="15"><div class="verse-label">15</div>un ikvienu kraukli pēc savas kārtas,</div></div>
<div class="par"><div class="verse" verse="16"><div class="verse-label">16</div>un tuksneša iemītnieku strausu, un bezdelīgu, kaiju un vēja vanagu pēc to kārtām,</div></div>
<div class="par"><div class="verse" verse="17"><div class="verse-label">17</div>un apogu, pūci un ūpi,</div></div>
<div class="par"><div class="verse" verse="18"><div class="verse-label">18</div>un jūras kraukli un dumpi, un maitu vanagu,</div></div>
<div class="par"><div class="verse" verse="19"><div class="verse-label">19</div>un stārķi, zivju gārni pēc to kārtām,</div></div>
<div class="par"><div class="verse" verse="20"><div class="verse-label">20</div>un badadzeguzi, un sikspārni. Visi spārnainie līdēji, kas iet uz četrām kājām, lai ir jums negantība.</div></div>
<div class="par"><div class="verse" verse="21"><div class="verse-label">21</div>Bet no tādiem, kas klīst pulkos, kas uz četrām kājām staigā, ēdiet tos, kam virs kāju pēdām ir lieli, ar kuriem tie lēkā pa zemi.</div></div>
<div class="par"><div class="verse" verse="22"><div class="verse-label">22</div>Šos no to vidus jūs varat ēst: visādus siseņus un vaboles pēc to kārtām.</div></div>
<div class="par"><div class="verse" verse="23"><div class="verse-label">23</div>Bet visi citi spārnainie līdēji, kuriem ir četras kājas, lai jums ir negantība.</div></div>
<div class="par"><div class="verse" verse="24"><div class="verse-label">24</div>Un jūs kļūsit nešķīsti gar tiem; ikviens, kas pieduras to maitai,- tas ir kļuvis nešķīsts līdz vakaram.</div></div>
<div class="par"><div class="verse" verse="25"><div class="verse-label">25</div>Un ikvienam, kas ir ko nesis no to maitām, - tam ir jāmazgā savas drēbes, un tas ir nešķīsts līdz vakaram.</div></div>
<div class="par"><div class="verse" verse="26"><div class="verse-label">26</div>Visus lopus, kam šķelti nagi, bet nav šķelti divos gabalos un kas neatgremo savu barību, turiet par nešķīstiem, un ikviens, kas tādam pieskaras, ir nešķīsts.</div></div>
<div class="par"><div class="verse" verse="27"><div class="verse-label">27</div>Un no četrkājainiem dzīvniekiem tādus turiet par nešķīstiem, kam kājas ar asiem nagiem; ikviens, kas pieskaras to maitai, ir nešķīsts līdz vakaram.</div></div>
<div class="par"><div class="verse" verse="28"><div class="verse-label">28</div>Un kurš nes to maitas, tam jāmazgā savas drēbes, un viņš ir nešķīsts līdz vakaram, tāpēc ka jums šie dzīvnieki ir nešķīsti.</div></div>
<div class="par"><div class="verse" verse="29"><div class="verse-label">29</div>Un no rāpuļiem šie, kas rāpo virs zemes, lai ir jums nešķīsti: sermulis, pele un bruņurupucis pēc to kārtām,</div></div>
<div class="par"><div class="verse" verse="30"><div class="verse-label">30</div>un sesks, hameleons, ķirzaka, gliemezis un kurmis.</div></div>
<div class="par"><div class="verse" verse="31"><div class="verse-label">31</div>Šos rāpuļus turiet par nešķīstiem; ikviens, kas tos aizskar, kad tie ir nobeigušies, kļūst nešķīsts līdz vakaram.</div></div>
<div class="par"><div class="verse" verse="32"><div class="verse-label">32</div>Un katrs priekšmets, uz kura tie nokrīt, kad tie ir nobeigušies, kļūst nešķīsts, vai tie ir koka trauki, vai drēbes, vai āda, vai maiss, vai kāds darbarīks, ar ko darbs tiek veikts, - tas jāliek ūdenī, un tas būs nešķīsts līdz vakaram, bet pēc tam tas ir atkal šķīsts.</div></div>
<div class="par"><div class="verse" verse="33"><div class="verse-label">33</div>Un, ja kāds no tiem ir iekritis māla traukā, tad saturs, kas tanī traukā, kur tas ir iekritis, ir nešķīsts, un jums tas trauks ir jāsadauza.</div></div>
<div class="par"><div class="verse" verse="34"><div class="verse-label">34</div>Un ikviens ēdiens, kas vien būtu ēdams, ja pār to pārlīst nešķīsts ūdens, kļūst nešķīsts; arī ikviens dzēriens, kas dzerams no visiem tādiem traukiem, kļūst nešķīsts.</div></div>
<div class="par"><div class="verse" verse="35"><div class="verse-label">35</div>Un ikviens priekšmets, kam uzkrīt to maitas, kļūst nešķīsts, vai tā būtu krāsns, vai tas būtu katls, tie jāsasit gabalos, jo tie ir kļuvuši nešķīsti, un jums tos būs turēt par nešķīstiem.</div></div>
<div class="par"><div class="verse" verse="36"><div class="verse-label">36</div>Tikai avoti un akas, un ūdens tvertnes paliek šķīsti; bet, kas aizskar to maitas, tas ir nešķīsts.</div></div>
<div class="par"><div class="verse" verse="37"><div class="verse-label">37</div>Bet, ja kāda to maita nokrīt uz sēklas, kas ir izsējama, tad tā ir šķīsta.</div></div>
<div class="par"><div class="verse" verse="38"><div class="verse-label">38</div>Bet, ja ūdens tiek liets uz sēklu un tad kāda no tādām maitām uzkrīt virsū, tad gan lai jums tā ir nešķīsta.</div></div>
<div class="par"><div class="verse" verse="39"><div class="verse-label">39</div>Bet, ja kāds liellops, ko jūs sev turat par gaļas lopu, nobeidzas, tad tas, kas pieskaras tāda liellopa gaļai, ir nešķīsts līdz vakaram.</div></div>
<div class="par"><div class="verse" verse="40"><div class="verse-label">40</div>Bet, ja kāds būtu ēdis no tā maitas, tad lai tas mazgā savas drēbes, un viņš ir nešķīsts līdz vakaram; un, kas tādu maitu nes, tas arī lai mazgā savas drēbes, tas ir nešķīsts līdz vakaram.</div></div>
<div class="par"><div class="verse" verse="41"><div class="verse-label">41</div>Un visus pārējos rāpuļus, kas lien pa zemes virsu, turiet par negantiem un tos neēdiet.</div></div>
<div class="par"><div class="verse" verse="42"><div class="verse-label">42</div>Ikvienu, kas lien uz sava vēdera un kas lien uz savām četrām kājām, līdz ar visu, kam vairāk kājas, kas lien kā rāpulis virs zemes, to neēdiet, jo tas ir negants.</div></div>
<div class="par"><div class="verse" verse="43"><div class="verse-label">43</div>Nepadariet sevi nicināmus visādu līdēju dēļ, kas lien, un nekļūstiet, viņus aizskarot, nešķīsti, ka jūs viņu dēļ netaptu apgānīti.</div></div>
<div class="par"><div class="verse" verse="44"><div class="verse-label">44</div>Es esmu Tas Kungs, jūsu Dievs, tāpēc jums būs svētīties un būt svētiem, jo Es esmu svēts; nepadariet sevi nicināmus ar visādiem līdējiem, kādi lien virs zemes,</div></div>
<div class="par"><div class="verse" verse="45"><div class="verse-label">45</div>jo Es esmu Tas Kungs, kas jūs izvedis no Ēģiptes zemes, lai jūs piederētu Dievam un lai jūs būtu svēti, jo Es esmu svēts."</div></div>
<div class="par"><div class="verse" verse="46"><div class="verse-label">46</div>Šis ir bauslības noteikums par liellopiem, putniem un visādām dzīvām būtnēm, kas kust ūdenī, un visādiem dzīvniekiem, kas lien virs zemes,</div></div>
<div class="par"><div class="verse" verse="47"><div class="verse-label">47</div>lai jūs zinātu atšķirt nešķīstu no šķīsta, un arī starp dzīvniekiem, kas ēdami, un tādiem, kuri nav ēdami.</div></div>
    </body>
</html>
