
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ījabs atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Arī vēl tagad manu žēlošanos jūs uzskatāt par nepielaidību, un tomēr smagi ir nogūlusies pār mani Viņa roka, smagāk, nekā es to varu izteikt savās žēlabās.</div></div>
<div class="par"><div class="verse" verse="3"><div class="verse-label">3</div>Ak, kaut es mācētu Viņu atrast, ka es varētu nonākt pie Viņa troņa!</div></div>
<div class="par"><div class="verse" verse="4"><div class="verse-label">4</div>Tad es pats izkārtotu savu lietu Viņa vaiga priekšā, un ar pierādījuma vārdiem es turētu pilnu savu muti.</div></div>
<div class="par"><div class="verse" verse="5"><div class="verse-label">5</div>Tad es arī dabūtu zināt tos vārdus, ko Viņš man atbildētu, un tad es saprastu, ko Viņš man saka.</div></div>
<div class="par"><div class="verse" verse="6"><div class="verse-label">6</div>Vai Viņš tad ar visu Savas varas pilnību cīnītos ar mani? Ak, droši vien ne! Viņš tikai Savu vērību piegrieztu man.</div></div>
<div class="par"><div class="verse" verse="7"><div class="verse-label">7</div>Tad kā taisnais es atbildētu Viņam, un uz visiem laikiem es būtu brīvs no sava tiesneša.</div></div>
<div class="par"><div class="verse" verse="8"><div class="verse-label">8</div>Bet tomēr, ja es eju uz austrumiem, tad Viņa tur nav, un, ja es eju uz rietumiem, tad es Viņu nepamanu.</div></div>
<div class="par"><div class="verse" verse="9"><div class="verse-label">9</div>Ja Viņš darbojas ziemeļos, tad es Viņu nesaredzu, ja Viņš pagriežas uz dienvidiem, tad es Viņu tāpat nesaredzu.</div></div>
<div class="par"><div class="verse" verse="10"><div class="verse-label">10</div>Taču manis ieturamo ceļu Viņš zina itin labi, un, ja Viņš mani pārbaudītu, es tiktu atrasts zeltam līdzīgs.</div></div>
<div class="par"><div class="verse" verse="11"><div class="verse-label">11</div>Pie Viņa gaitām sējās klāt manu kāju soļi, un Viņa ierādīto ceļu es esmu allaž ieturējis, nenovirzīdamies no tā.</div></div>
<div class="par"><div class="verse" verse="12"><div class="verse-label">12</div>No Viņa lūpu dotām pavēlēm es neatrāvos, savās krūtīs es noslēpu Viņa mutes dotos norādījumus.</div></div>
<div class="par"><div class="verse" verse="13"><div class="verse-label">13</div>Taču Viņš paliek arvienu tas pats: kas Viņam var pretoties? Un, kad Viņš uz ko pastāv, kas var atbildēt: nē? Ko Viņa prāts vēlas, to Viņš arī piepilda.</div></div>
<div class="par"><div class="verse" verse="14"><div class="verse-label">14</div>Tādēļ Viņš arī īstenos, ko Viņš par mani nolēmis, un daudz tādu lietu Viņam arvien ir prātā.</div></div>
<div class="par"><div class="verse" verse="15"><div class="verse-label">15</div>Tādēļ es esmu nobijies un trīcu Viņa skata priekšā; visu to pārdomājot, man pat rodas bailes no Viņa!</div></div>
<div class="par"><div class="verse" verse="16"><div class="verse-label">16</div>Tas tiešām ir Dievs, kas ir atņēmis drosmi manai sirdij, un Visuvarenais ir man licis drebēt.</div></div>
<div class="par"><div class="verse" verse="17"><div class="verse-label">17</div>Un ne ārējo bēdu tumsas dēļ es jūtos iznīcināts un arī ne manis paša dēļ, ko Viņš ietērpis ciešanu tumsā.</div></div>
    </body>
</html>
