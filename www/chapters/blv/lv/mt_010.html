
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, pieaicinājis Savus divpadsmit mācekļus, Viņš tiem deva varu pār nešķīstiem gariem tos izdzīt un dziedināt visas sērgas un slimības.</div></div>
<div class="par"><div class="verse" verse="2"><div class="verse-label">2</div>Un šie ir divpadsmit apustuļu vārdi: pirmais ir Sīmanis, saukts Pēteris, un viņa brālis Andrejs; Jēkabs, Cebedeja dēls, un viņa brālis Jānis;</div></div>
<div class="par"><div class="verse" verse="3"><div class="verse-label">3</div>Filips un Bartolomejs; Toms un Matejs, muitnieks; Jēkabs, Alfeja dēls, un Tadejs;</div></div>
<div class="par"><div class="verse" verse="4"><div class="verse-label">4</div>Sīmanis Kānaānietis un Jūda Iskariots, kas Viņu arī nodeva.</div></div>
<div class="par"><div class="verse" verse="5"><div class="verse-label">5</div>Šos divpadsmit Jēzus izsūtīja, tiem pavēlēja un sacīja: "Nenoeita uz pagānu ceļu un neeita samariešu pilsētā.</div></div>
<div class="par"><div class="verse" verse="6"><div class="verse-label">6</div>Bet eita labāk pie Israēla cilts pazudušām avīm.</div></div>
<div class="par"><div class="verse" verse="7"><div class="verse-label">7</div>Bet ejot sludiniet un sakait: Debesu valstība ir tuvu klāt pienākusi.</div></div>
<div class="par"><div class="verse" verse="8"><div class="verse-label">8</div>Dziediniet slimus, šķīstiet spitālīgus, uzmodiniet mirušus, izdzeniet ļaunus garus. Bez maksas jūs esat dabūjuši, bez maksas dodiet.</div></div>
<div class="par"><div class="verse" verse="9"><div class="verse-label">9</div>Jums nebūs iegādāties nedz zeltu, nedz sudrabu, nedz varu savās jostās,</div></div>
<div class="par"><div class="verse" verse="10"><div class="verse-label">10</div>nedz ceļasomu, nedz divi svārkus, nedz kurpes, nedz nūju, jo strādniekam sava barība pienākas.</div></div>
<div class="par"><div class="verse" verse="11"><div class="verse-label">11</div>Un, kurā pilsētā vai miestā jūs ieiesit, uzmeklējiet, kas tur vērts, un tur palieciet, tiekāms jūs no turienes aiziesit.</div></div>
<div class="par"><div class="verse" verse="12"><div class="verse-label">12</div>Un, namā ieiedami, sveicinait to.</div></div>
<div class="par"><div class="verse" verse="13"><div class="verse-label">13</div>Un, ja tas nams ir vērts, tad jūsu miers lai nāk pār to, bet, ja tas nav vērts, tad lai jūsu miers atkal pie jums atgriežas.</div></div>
<div class="par"><div class="verse" verse="14"><div class="verse-label">14</div>Un, ja kas jūs negrib uzņemt, nedz klausīt jūsu vārdus, izeita no tāda nama vai tādas pilsētas un nokratait pīšļus no savām kājām.</div></div>
<div class="par"><div class="verse" verse="15"><div class="verse-label">15</div>Patiesi Es jums saku: Sodomas un Gomoras zemei būs vieglāk soda dienā nekā tādai pilsētai.</div></div>
<div class="par"><div class="verse" verse="16"><div class="verse-label">16</div>Redzi, Es jūs sūtu kā avis vilku starpā; tāpēc esiet gudri kā čūskas un bez viltus kā baloži.</div></div>
<div class="par"><div class="verse" verse="17"><div class="verse-label">17</div>Bet sargaities no cilvēkiem, jo tie jūs nodos savās tiesās un jūs šautīs savās sinagogās,</div></div>
<div class="par"><div class="verse" verse="18"><div class="verse-label">18</div>un jūs vedīs Manis dēļ valdnieku un ķēniņu priekšā viņiem un pagāniem par liecību.</div></div>
<div class="par"><div class="verse" verse="19"><div class="verse-label">19</div>Kad tie jūs nodos, tad nebēdājieties, kā un ko jūs runāsit, jo tanī pašā stundā jums taps dots, kas jums jārunā.</div></div>
<div class="par"><div class="verse" verse="20"><div class="verse-label">20</div>Jo jūs neesat tie runātāji, bet jūsu Tēva Gars ir tas, kas jūsos runā.</div></div>
<div class="par"><div class="verse" verse="21"><div class="verse-label">21</div>Bet brālis brāli nodos nāvē un tēvs dēlu; un bērni celsies pret vecākiem un tos nonāvēs.</div></div>
<div class="par"><div class="verse" verse="22"><div class="verse-label">22</div>Un jūs būsit visu ienīsti Mana Vārda dēļ. Bet, kas pastāv līdz galam, tas taps izglābts.</div></div>
<div class="par"><div class="verse" verse="23"><div class="verse-label">23</div>Bet, kad tie jūs vajā šinī pilsētā, tad bēdziet uz citu. Patiesi Es jums saku: jūs nebūsit vēl izstaigājuši Israēla pilsētas, tiekāms Cilvēka Dēls nāks.</div></div>
<div class="par"><div class="verse" verse="24"><div class="verse-label">24</div>Māceklis nav augstāks par savu mācītāju, nedz kalps par savu kungu.</div></div>
<div class="par"><div class="verse" verse="25"><div class="verse-label">25</div>Māceklim pietiek, ja tas top kā viņa mācītājs un kalps kā viņa kungs; ja tie nama kungu saukuši par Belcebulu, tad jo vairāk viņa saimi.</div></div>
<div class="par"><div class="verse" verse="26"><div class="verse-label">26</div>Tāpēc nebīstieties no tiem. Jo nekas nav apslēpts, kas nenāktu gaismā, nedz slepens, kas netaptu zināms.</div></div>
<div class="par"><div class="verse" verse="27"><div class="verse-label">27</div>Ko Es jums saku tumsā, to runājiet gaismā; un, kas jums ausī sacīts, to sludinait uz jumtiem.</div></div>
<div class="par"><div class="verse" verse="28"><div class="verse-label">28</div>Un nebīstieties no tiem, kas miesu nokauj un dvēseli nevar nokaut; bet bīstieties vairāk no tā, kas miesu un dvēseli var nomaitāt ellē.</div></div>
<div class="par"><div class="verse" verse="29"><div class="verse-label">29</div>Vai nepārdod divi zvirbuļus par vienu artavu? Un neviens no tiem nekrīt zemē bez jūsu Tēva.</div></div>
<div class="par"><div class="verse" verse="30"><div class="verse-label">30</div>Bet arī jūsu galvas mati visi ir skaitīti.</div></div>
<div class="par"><div class="verse" verse="31"><div class="verse-label">31</div>Tāpēc nebīstieties, jūs esat labāki nekā daudzi zvirbuļi.</div></div>
<div class="par"><div class="verse" verse="32"><div class="verse-label">32</div>Tad nu ikvienu, kas Mani apliecinās cilvēku priekšā, to arī Es apliecināšu Sava Tēva priekšā, kas ir debesīs.</div></div>
<div class="par"><div class="verse" verse="33"><div class="verse-label">33</div>Bet, kas Mani aizliegs cilvēku priekšā, to Es arīdzan aizliegšu Sava Tēva priekšā, kas ir debesīs.</div></div>
<div class="par"><div class="verse" verse="34"><div class="verse-label">34</div>Nedomājiet, ka Es esmu nācis mieru atnest virs zemes; Es neesmu nācis atnest mieru, bet zobenu.</div></div>
<div class="par"><div class="verse" verse="35"><div class="verse-label">35</div>Es esmu nācis cilvēku savest naidā ar viņa tēvu un meitu ar viņas māti, un vedeklu ar viņas vīramāti.</div></div>
<div class="par"><div class="verse" verse="36"><div class="verse-label">36</div>Un viņa paša māju ļaudis būs cilvēka ienaidnieki.</div></div>
<div class="par"><div class="verse" verse="37"><div class="verse-label">37</div>Kas tēvu vai māti vairāk mīl nekā Mani, tas Manis nav vērts, un, kas dēlu vai meitu vairāk mīl nekā Mani, tas Manis nav vērts.</div></div>
<div class="par"><div class="verse" verse="38"><div class="verse-label">38</div>Un, kas savu krustu neuzņemas un Man neseko, tas Manis nav vērts.</div></div>
<div class="par"><div class="verse" verse="39"><div class="verse-label">39</div>Kas savu dzīvību manto, tas to zaudēs, bet, kas savu dzīvību zaudē Manis dēļ, tas to iemantos.</div></div>
<div class="par"><div class="verse" verse="40"><div class="verse-label">40</div>Kas jūs uzņem, tas uzņem Mani, un, kas Mani uzņem, tas uzņem To, kas Mani sūtījis.</div></div>
<div class="par"><div class="verse" verse="41"><div class="verse-label">41</div>Kas uzņem pravieti pravieša vārdā, tas dabūs pravieša algu, un, kas uzņem taisnu taisnā vārdā, tas dabūs taisnā algu.</div></div>
<div class="par"><div class="verse" verse="42"><div class="verse-label">42</div>Un, kas dzirdinās vienu no šiem mazākajiem tikai ar kausu auksta ūdens mācekļa vārdā, patiesi Es jums saku: tam sava alga nezudīs."</div></div>
    </body>
</html>
