
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziesma. Asafa dziesma.</div></div>
<div class="par"><div class="verse" verse="2"><div class="verse-label">2</div>Ak, Dievs, nepaliec mierā! Neciet klusu un nekavējies, Dievs!</div></div>
<div class="par"><div class="verse" verse="3"><div class="verse-label">3</div>Jo redzi, Tavi ienaidnieki trako, un Tavi nicinātāji paceļ galvas.</div></div>
<div class="par"><div class="verse" verse="4"><div class="verse-label">4</div>Pret Tavu tautu viņi lolo viltīgus nodomus; viņi sarunājas pret tiem, ko Tu sargi.</div></div>
<div class="par"><div class="verse" verse="5"><div class="verse-label">5</div>Viņi saka:"Nāciet, izdeldēsim viņus kā tautu, un lai vairs netiek minēts Israēla vārds!"</div></div>
<div class="par"><div class="verse" verse="6"><div class="verse-label">6</div>Tiešām, viņi vienprātīgi sarunājušies un pret Tevi noslēguši derību:</div></div>
<div class="par"><div class="verse" verse="7"><div class="verse-label">7</div>Edoms un ismaēliešu teltis, Moābs un hagrieši,</div></div>
<div class="par"><div class="verse" verse="8"><div class="verse-label">8</div>Gebals, Ammons un Amalehs, filistieši ar Tiras iedzīvotājiem.</div></div>
<div class="par"><div class="verse" verse="9"><div class="verse-label">9</div>Arī Asurs ir viņiem pievienojies un ir Lata bērniem par atbalstu. (Sela.)</div></div>
<div class="par"><div class="verse" verse="10"><div class="verse-label">10</div>Dari viņiem kā Midiānam, kā Siseram, kā Jabīnam pie Kisonas upes,</div></div>
<div class="par"><div class="verse" verse="11"><div class="verse-label">11</div>kas tapa iznīcināti pie En-Doras un kļuva vienkārši zemei par mēslojumu.</div></div>
<div class="par"><div class="verse" verse="12"><div class="verse-label">12</div>Pārvērt viņu dižciltīgos par Orebu un Zebu, padari visus viņu vadoņus kā Zebahu un Calmunnu,</div></div>
<div class="par"><div class="verse" verse="13"><div class="verse-label">13</div>kas bija sacījuši:"Mēs paņemsim sev īpašumā Dieva laukus!"</div></div>
<div class="par"><div class="verse" verse="14"><div class="verse-label">14</div>Mans Dievs, dari viņus par viesuļa nestām lapām, par pelavām vējā!</div></div>
<div class="par"><div class="verse" verse="15"><div class="verse-label">15</div>Kā uguns, kas sadedzina mežu, un kā liesma, kas apsvilina kalnus,</div></div>
<div class="par"><div class="verse" verse="16"><div class="verse-label">16</div>tāpat vajā Tu viņus ar Savu vētru un izbiedē viņus ar Savu auku!</div></div>
<div class="par"><div class="verse" verse="17"><div class="verse-label">17</div>Pārklāj viņu vaigu ar kaunu, lai viņi meklē Tavu Vārdu!</div></div>
<div class="par"><div class="verse" verse="18"><div class="verse-label">18</div>Lai viņi top apkaunoti un iztrūcināti uz mūžiem, lai no kauna viņi iet bojā.</div></div>
<div class="par"><div class="verse" verse="19"><div class="verse-label">19</div>Lai viņi atzīst, ka vienīgi Tavs Vārds pastāv, ak, Kungs, Tu Visuaugstākais pār visu pasauli.</div></div>
    </body>
</html>
