
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Ījabs atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Tamlīdzīgu runu es jau esmu dzirdējis, jūs visi esat man ļauni un nožēlojami mierinātāji!</div></div>
<div class="par"><div class="verse" verse="3"><div class="verse-label">3</div>Vai tukšām runām nu ir pienācis gals, vai kaut kas tevi tirda, ka tev vēl jārunā?</div></div>
<div class="par"><div class="verse" verse="4"><div class="verse-label">4</div>Es arī runātu līdzīgi jums, ja vien jūsu dvēseles būtu manas dvēseles vietā; es pret jums virpinātu vārdus un šūpotu savu galvu pār jums.</div></div>
<div class="par"><div class="verse" verse="5"><div class="verse-label">5</div>Es jūs stiprinātu ar savu muti, un es jūs iepriecinātu ar savu lūpu līdzjūtību!</div></div>
<div class="par"><div class="verse" verse="6"><div class="verse-label">6</div>Manas sāpes nerimst, kad es runāju, un, kad es klusēju, vai tad tās nostājas?</div></div>
<div class="par"><div class="verse" verse="7"><div class="verse-label">7</div>Bet tagad Viņš mani ir līdz pagurumam izmocījis ar slimību, un Tu esi izputinājis visu manu iedzīvi un visu manu tuvāko draugu pulku.</div></div>
<div class="par"><div class="verse" verse="8"><div class="verse-label">8</div>Tu mani sagrābi, un šim apstāklim jābūt pret mani par liecinieku. Mans slimīgums un mana atstātība tieši uzstājas pret mani un man tieši sejā izsaka savu apsūdzību.</div></div>
<div class="par"><div class="verse" verse="9"><div class="verse-label">9</div>Viņa dusmas mani saplosījušas un padarījušas mani nīstamu, tās man rāda savus zobus; kā mans pretinieks Viņš met ar Savām acīm bultas uz mani.</div></div>
<div class="par"><div class="verse" verse="10"><div class="verse-label">10</div>Platām mutēm viņi mani izsmej, nievās tie man sit pa maniem vaigiem; tie visi arvien sapulcējas atkal vienkopus pret mani.</div></div>
<div class="par"><div class="verse" verse="11"><div class="verse-label">11</div>Tā Dievs mani izdevis neliešu pulkam, un Viņš mani iegrūž bezdievīgo rokās.</div></div>
<div class="par"><div class="verse" verse="12"><div class="verse-label">12</div>Es savu dzīvi pavadīju laimē, bet Viņš mani izbiedēja un salauza, Viņš mani sagrāba pie mana skausta, notrieca pie zemes un lika man atkal piecelties; Viņš mani ir izlicis par tēmēkli savām šautrām.</div></div>
<div class="par"><div class="verse" verse="13"><div class="verse-label">13</div>Viņa bultas švirkst man visapkārt, Viņš urbj šķēpus manās nierēs un nemaz nežēlo, Viņš izlej zemē manas sirds asinis, Viņš izkrata man no manām iekšām manu žulti.</div></div>
<div class="par"><div class="verse" verse="14"><div class="verse-label">14</div>Viņš manī rada vainu pēc vainas, gabalu gabalos Viņš mani salauž, Viņš man uzbrūk kā varonīgs karavīrs.</div></div>
<div class="par"><div class="verse" verse="15"><div class="verse-label">15</div>Es savai ādai pāri pārvilku maisu, savu spēka ragu es iedūru pīšļos.</div></div>
<div class="par"><div class="verse" verse="16"><div class="verse-label">16</div>Mans vaigs ir sarkans kļuvis no manām raudām, un pār maniem acu plakstiem guļ nāves ēnas,</div></div>
<div class="par"><div class="verse" verse="17"><div class="verse-label">17</div>kaut gan viltību neesmu nekad rokā ņēmis, un mana lūgsna ir nevainojami šķīsta.</div></div>
<div class="par"><div class="verse" verse="18"><div class="verse-label">18</div>Ak, zeme, neapsedz manas asinis, un lai itin nekad neapklust manas vaimanas!</div></div>
<div class="par"><div class="verse" verse="19"><div class="verse-label">19</div>Un kaut tā, tad tomēr debesīs jau mīt viens mans liecinieks, un visaugstākā vietā man ir galvinieks.</div></div>
<div class="par"><div class="verse" verse="20"><div class="verse-label">20</div>Kaut vai tieši mani draugi ir tie, kas mani izzobo, tad tomēr uz Dievu vien es paceļu savas asaru pilnās acis,</div></div>
<div class="par"><div class="verse" verse="21"><div class="verse-label">21</div>lai Viņš mirstīgajam piešķirtu taisnību nesaskaņās ar Dievu un lai Viņš izšķirtu nesaskaņas starp cilvēku un viņa draugu.</div></div>
<div class="par"><div class="verse" verse="22"><div class="verse-label">22</div>Vairs jau paies tikai nedaudzi gadi, un es aiziešu pa teku, no kuras es vairs atpakaļ neatgriezīšos.</div></div>
    </body>
</html>
