
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, izgājis no Tempļa, Jēzus aizgāja. Tad Viņa mācekļi piegāja pie Viņa, lai rādītu Viņam Tempļa celtnes.</div></div>
<div class="par"><div class="verse" verse="2"><div class="verse-label">2</div>Bet Jēzus atbildēja tiem un sacīja: "Vai jūs visu to neredzat? Patiesi Es jums saku: šeit akmens uz akmens nepaliks, kas netiks nopostīts."</div></div>
<div class="par"><div class="verse" verse="3"><div class="verse-label">3</div>Un, Viņam uz Eļļas kalna sēžot, mācekļi piegāja pie Viņa atsevišķi un sacīja: "Saki mums, kad šīs lietas notiks un kāda būs Tavas atnākšanas un pastarā laika zīme?"</div></div>
<div class="par"><div class="verse" verse="4"><div class="verse-label">4</div>Un Jēzus atbildēja tiem un sacīja: "Pielūkojiet, ka neviens jūs nepieviļ.</div></div>
<div class="par"><div class="verse" verse="5"><div class="verse-label">5</div>Jo tad daudzi nāks Manā Vārdā un sacīs: Es esmu Kristus, - un tie pievils daudzus.</div></div>
<div class="par"><div class="verse" verse="6"><div class="verse-label">6</div>Bet jūs dzirdēsit karus un karu daudzināšanu. Esiet nomodā, nebīstieties, jo tam jānotiek; bet tas nav vēl gals.</div></div>
<div class="par"><div class="verse" verse="7"><div class="verse-label">7</div>Jo tauta celsies pret tautu, valsts pret valsti, un būs bada laiki un zemestrīce dažās vietās.</div></div>
<div class="par"><div class="verse" verse="8"><div class="verse-label">8</div>Bet tas viss būs tikai lielo bēdu iesākums.</div></div>
<div class="par"><div class="verse" verse="9"><div class="verse-label">9</div>Tad tie jūs nodos mokās un jūs nokaus, un jūs būsit visu tautu ienīsti Mana Vārda dēļ.</div></div>
<div class="par"><div class="verse" verse="10"><div class="verse-label">10</div>Un tad daudzi apgrēcināsies un viens otru nodos, un viens otru nīdīs.</div></div>
<div class="par"><div class="verse" verse="11"><div class="verse-label">11</div>Un daudzi viltus pravieši celsies, un tie daudzus pievils.</div></div>
<div class="par"><div class="verse" verse="12"><div class="verse-label">12</div>Un, tāpēc ka netaisnība ies vairumā, mīlestība daudzos izdzisīs.</div></div>
<div class="par"><div class="verse" verse="13"><div class="verse-label">13</div>Bet, kas pastāv līdz galam, tas tiks izglābts.</div></div>
<div class="par"><div class="verse" verse="14"><div class="verse-label">14</div>Un šis Valstības evaņģēlijs tiks sludināts visā pasaulē par liecību visām tautām, un tad nāks gals.</div></div>
<div class="par"><div class="verse" verse="15"><div class="verse-label">15</div>Kad nu jūs redzēsit izpostīšanas negantību stāvam svētā vietā, par ko pravietis Daniēls sacījis - kas to lasa, lai uzmana, -</div></div>
<div class="par"><div class="verse" verse="16"><div class="verse-label">16</div>lai tad tie, kas ir Jūdejā, bēg kalnos.</div></div>
<div class="par"><div class="verse" verse="17"><div class="verse-label">17</div>Un, kas ir uz jumta, lai nekāpj zemē iznest mantas no sava nama.</div></div>
<div class="par"><div class="verse" verse="18"><div class="verse-label">18</div>Un, kas ir uz lauka, lai neatgriežas mājās paņemt savas drēbes.</div></div>
<div class="par"><div class="verse" verse="19"><div class="verse-label">19</div>Bet vai grūtajām un zīdītājām tanī laikā!</div></div>
<div class="par"><div class="verse" verse="20"><div class="verse-label">20</div>Bet lūdziet Dievu, lai jūsu bēgšana nenotiek ziemas laikā vai sabata dienā.</div></div>
<div class="par"><div class="verse" verse="21"><div class="verse-label">21</div>Jo tad būs tādas lielas bēdas, kādas nav bijušas no pasaules iesākuma līdz šim laikam un kādas arī vairs nebūs.</div></div>
<div class="par"><div class="verse" verse="22"><div class="verse-label">22</div>Un, ja šīs dienas netiktu saīsinātas, tad neviens cilvēks neizglābtos; bet izredzēto dēļ šīs dienas tiks saīsinātas.</div></div>
<div class="par"><div class="verse" verse="23"><div class="verse-label">23</div>Ja tad kas jums sacīs: redzi, še ir Kristus vai tur, - tad neticiet.</div></div>
<div class="par"><div class="verse" verse="24"><div class="verse-label">24</div>Jo uzstāsies viltus kristi un viltus pravieši un darīs lielas zīmes un brīnumus, lai pieviltu, ja iespējams, arī izredzētos.</div></div>
<div class="par"><div class="verse" verse="25"><div class="verse-label">25</div>Redzi, Es jums to esmu teicis jau iepriekš.</div></div>
<div class="par"><div class="verse" verse="26"><div class="verse-label">26</div>Tāpēc, kad tie jums sacīs: redzi, Viņš ir tuksnesī, - tad neizeita ārā; redzi, Viņš ir kambaros, - tad neticiet.</div></div>
<div class="par"><div class="verse" verse="27"><div class="verse-label">27</div>Jo, kā zibens izšaujas no rīta puses un atspīd līdz vakara pusei, tā būs arī Cilvēka Dēla atnākšana.</div></div>
<div class="par"><div class="verse" verse="28"><div class="verse-label">28</div>Jo, kur maita, tur salasās ērgļi.</div></div>
<div class="par"><div class="verse" verse="29"><div class="verse-label">29</div>Bet tūdaļ pēc šā laika bēdām saule aptumšosies, mēness nedos sava spīduma, zvaigznes kritīs no debesīm un debess stiprumi kustēsies.</div></div>
<div class="par"><div class="verse" verse="30"><div class="verse-label">30</div>Un tad Cilvēka Dēla zīme parādīsies pie debesīm, un tad visas ciltis virs zemes vaimanās un redzēs Cilvēka Dēlu nākam debess padebešos ar lielu spēku un godību.</div></div>
<div class="par"><div class="verse" verse="31"><div class="verse-label">31</div>Un Viņš izsūtīs Savus eņģeļus ar lielu bazūnes skaņu, un tie sakrās Viņa izredzētos no četriem vējiem, no viena debess gala līdz otram.</div></div>
<div class="par"><div class="verse" verse="32"><div class="verse-label">32</div>Mācaities līdzību no vīģes koka. Kad viņa zaros jau pumpuri metas un lapas plaukst, tad jūs zināt, ka vasara ir tuvu klāt.</div></div>
<div class="par"><div class="verse" verse="33"><div class="verse-label">33</div>Tā arīdzan jūs - kad jūs visu to redzat, tad ziniet, ka Viņš ir tuvu durvju priekšā.</div></div>
<div class="par"><div class="verse" verse="34"><div class="verse-label">34</div>Patiesi Es jums saku: šī cilts nezudīs, tiekāms tas viss notiek.</div></div>
<div class="par"><div class="verse" verse="35"><div class="verse-label">35</div>Debess un zeme zudīs, bet Mani vārdi nekad nezudīs.</div></div>
<div class="par"><div class="verse" verse="36"><div class="verse-label">36</div>Bet dienu un stundu neviens nezina, ne debesu eņģeļi, ne Dēls, kā vien Tēvs.</div></div>
<div class="par"><div class="verse" verse="37"><div class="verse-label">37</div>Jo, kā bija Noas dienās, tā būs arī Cilvēka Dēla atnākšana.</div></div>
<div class="par"><div class="verse" verse="38"><div class="verse-label">38</div>Jo, tā kā tanīs dienās priekš ūdens plūdiem tie rija un plītēja, precējās un devās laulībā līdz tai dienai, kad Noa iegāja šķirstā,</div></div>
<div class="par"><div class="verse" verse="39"><div class="verse-label">39</div>un tie nenāca pie saprašanas, tiekāms plūdi nāca un aizrāva visus, tāpat būs arī Cilvēka Dēla atnākšana.</div></div>
<div class="par"><div class="verse" verse="40"><div class="verse-label">40</div>Tad divi būs laukā, vienu pieņems, otru atmetīs.</div></div>
<div class="par"><div class="verse" verse="41"><div class="verse-label">41</div>Divas mals dzirnavās, vienu pieņems, otru atmetīs.</div></div>
<div class="par"><div class="verse" verse="42"><div class="verse-label">42</div>Tāpēc esiet modrīgi, jo jūs nezināt, kurā stundā jūsu Kungs nāk.</div></div>
<div class="par"><div class="verse" verse="43"><div class="verse-label">43</div>Bet to saprotiet: ja nama kungs zinātu, kurā stundā zaglis nāks, tad tas paliktu nomodā un neļautu ielauzties savā namā.</div></div>
<div class="par"><div class="verse" verse="44"><div class="verse-label">44</div>Tāpēc esiet arī jūs gatavi, jo Cilvēka Dēls nāks tanī stundā, kuru jūs nedomājat.</div></div>
<div class="par"><div class="verse" verse="45"><div class="verse-label">45</div>Kurš tad ir uzticīgais un gudrais kalps, ko kungs iecēlis pār savu saimi tiem dot barību savā laikā?</div></div>
<div class="par"><div class="verse" verse="46"><div class="verse-label">46</div>Svētīgs šis kalps, kad viņa kungs pārnākdams atradīs to tā darām.</div></div>
<div class="par"><div class="verse" verse="47"><div class="verse-label">47</div>Patiesi Es jums saku: viņš to iecels pār visām savām mantām.</div></div>
<div class="par"><div class="verse" verse="48"><div class="verse-label">48</div>Bet, ja ļaunais kalps sacīs savā sirdī: mans kungs kavējas nākt, -</div></div>
<div class="par"><div class="verse" verse="49"><div class="verse-label">49</div>un iesāks sist savus darba biedrus un rīt un plītēt ar plītniekiem,</div></div>
<div class="par"><div class="verse" verse="50"><div class="verse-label">50</div>tad šā kalpa kungs nāks tādā dienā, kurā viņš to negaida, un tādā stundā, kas viņam nav zināma,</div></div>
<div class="par"><div class="verse" verse="51"><div class="verse-label">51</div>un to satrieks un tam dos algu ar liekuļiem. Tur būs raudāšana un zobu trīcēšana.</div></div>
    </body>
</html>
