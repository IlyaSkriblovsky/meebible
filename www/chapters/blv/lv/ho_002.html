
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tomēr Israēla bērnu skaits reiz būs kā smiltis jūrmalā, ko nevar nedz saskaitīt, nedz aplēst. Un notiks, ka tai vietā, kur viņiem reiz sacīja: jūs neesat Mana tauta, - viņiem atkal no jauna sacīs: jūs tā dzīvā Dieva bērni!</div></div>
<div class="par"><div class="verse" verse="2"><div class="verse-label">2</div>Un Jūdas bērni un Israēla bērni sadosies kopā un pulcēsies ap vienu augstāku priekšnieku un aizies no tās zemes, jo Jezreēla diena būs liela diena.</div></div>
<div class="par"><div class="verse" verse="3"><div class="verse-label">3</div>Sakiet saviem brāļiem: viņi tomēr ir Mana tauta, - un savām māsām: viņas tomēr ir žēlastību atradušas.</div></div>
<div class="par"><div class="verse" verse="4"><div class="verse-label">4</div>Eita tiesā ar savu māti, nododiet nosodītāju spriedumu par viņu: viņa jau patiesībā nav Mana sieva, un Es negribu viņas vīrs būt. Pavēliet viņai izdzēst netiklības zīmes viņas vaigā un laulības pārkāpšanas zīmes uz viņas krūtīm,</div></div>
<div class="par"><div class="verse" verse="5"><div class="verse-label">5</div>lai Es neizģērbju viņu kailu un neparādu viņu tādu, kāda viņa bija piedzimstot, un lai Es viņu nepadaru līdzīgu tuksnesim un izkaltušai zemei un nelieku viņai nomirt aiz slāpēm,</div></div>
<div class="par"><div class="verse" verse="6"><div class="verse-label">6</div>un lai Es neparādu nekādu žēlastību viņas bērniem, jo tie ir netikles bērni,</div></div>
<div class="par"><div class="verse" verse="7"><div class="verse-label">7</div>tāpēc ka viņu māte ir netikle un, kaut būdama viņu dzīvības devēja, uzvedas joprojām bez kādas kauna sajūtas un saka: es turēšos pie saviem mīļākajiem, kas man dod maizi un ūdeni, vilnu un linus, eļļu un dzērienus!</div></div>
<div class="par"><div class="verse" verse="8"><div class="verse-label">8</div>Tādēļ, raugi, Es aizaudzēšu tavu ceļu ar ērkšķiem un aizvilkšu tam priekšā žogu, tā ka viņa neatradīs pat vairs sava kājceliņa,</div></div>
<div class="par"><div class="verse" verse="9"><div class="verse-label">9</div>un, kad tad viņa skries pakaļ saviem mīļākajiem, tad lai viņa tos nesastop, un, kad viņa tos meklēs, tad lai viņa tos nespētu atrast un lai viņa būtu spiesta teikt: es atgriezīšos pie sava agrākā vīra, pie kā man klājās labāk nekā tagad!</div></div>
<div class="par"><div class="verse" verse="10"><div class="verse-label">10</div>Jo viņa negrib zināt, ka Es tas esmu, kas viņai dod labību, vīnogu sulu un eļļu un kas viņai piešķīris arī daudz sudraba un zelta, ko viņi izlietoja Baalam.</div></div>
<div class="par"><div class="verse" verse="11"><div class="verse-label">11</div>Tādēļ Es viņai savā laikā atņemšu labību un savu vīnogu sulu, un Es nepiešķiršu viņai vairs savu vilnu un savus linus, ar kuru audumiem viņa lai segtu savu kailumu.</div></div>
<div class="par"><div class="verse" verse="12"><div class="verse-label">12</div>Es tad atsegšu viņas kaunu viņas netiklo draugu acu priekšā, un nevienam nebūs viņu paglābt no Manas rokas!</div></div>
<div class="par"><div class="verse" verse="13"><div class="verse-label">13</div>Un Es darīšu galu visiem viņas priekiem, svētkiem, jauna mēneša svinībām, sabata svētīšanai un visām svētku dienām.</div></div>
<div class="par"><div class="verse" verse="14"><div class="verse-label">14</div>Un Es nopostīšu viņas vīna un vīģes kokus, jo viņa saka: tie ir mana netikles alga, ko man piešķīruši mani mīļākie. - Bet Es viņas dārzus pārvērtīšu par mežu, lai to kokus apgrauztu un apēstu postītāji zvēri.</div></div>
<div class="par"><div class="verse" verse="15"><div class="verse-label">15</div>Tāpat Es likšu viņai bargi sajust viņas Baala dievību godināšanai veltījamās svētku dienas, kad viņa nes tām kvēpināmos ziedojumus un grezno sevi ar pieres sprādzēm un kakla vijām un skrien pakaļ saviem mīļākajiem, bet Mani pilnīgi aizmirst, saka Tas Kungs.</div></div>
<div class="par"><div class="verse" verse="16"><div class="verse-label">16</div>Tāpēc, raugi, Es viņu vilinādams aizraušu un vedīšu viņu tuksnesī un runāšu laipni ar viņu,</div></div>
<div class="par"><div class="verse" verse="17"><div class="verse-label">17</div>un atdošu viņai, tur būdams, viņas vīnadārzus, un Ahoras ieleju pārvērtīšu par cerību vārtiem. Un tur tad viņa būs piekāpīga un dziedās kā savas jaunības dienās, kad viņa izgāja no Ēģiptes zemes.</div></div>
<div class="par"><div class="verse" verse="18"><div class="verse-label">18</div>Tad tanī dienā, saka Tas Kungs, tu Mani sauksi: mans vīrs, un nesauksi Mani vairs: mans Baals.</div></div>
<div class="par"><div class="verse" verse="19"><div class="verse-label">19</div>Jo Es gribu piespiest viņas muti un lūpas nekad vairs nelietot Baala dievību vārdus, tā ka lai neviens tos nekad vairs neatcerētos.</div></div>
<div class="par"><div class="verse" verse="20"><div class="verse-label">20</div>Un Es noslēgšu tai pašā dienā viņas labā derību ar dzīvniekiem laukā, ar putniem apakš debess, ar rāpuļiem un tārpiem uz pašas zemes; Es salauzīšu stopus un zobenus, Es iznīdēšu pašu karu un ļaušu ļaudīm mierīgi dzīvot.</div></div>
<div class="par"><div class="verse" verse="21"><div class="verse-label">21</div>Un Es saderēšos ar tevi uz mūžu mūžiem, Es gribu saistīties ar tevi savstarpējā uzticībā un paļāvībā pēc tiesas un taisnības laipnīgumā un žēlastībā,</div></div>
<div class="par"><div class="verse" verse="22"><div class="verse-label">22</div>Es saderēšos ar tevi ticībā un nezūdamā uzticībā, un tu atzīsi To Kungu.</div></div>
<div class="par"><div class="verse" verse="23"><div class="verse-label">23</div>Un tai pašā dienā, saka Tas Kungs, Es būšu labvēlīgs un piekāpīgs: Es uzklausīšu debesis, un debesis uzklausīs zemi,</div></div>
<div class="par"><div class="verse" verse="24"><div class="verse-label">24</div>un zeme būs labvēlīga labībai, vīnogu sulai un eļļai, un tie būs labvēlīgi un paklausīgi Jezreēlam.</div></div>
<div class="par"><div class="verse" verse="25"><div class="verse-label">25</div>Un Es visas šīs lietas paturēšu Sev sēklai zemes virsū, Es tām likšu augt un apžēlošos par to, kas bija nežēlastībā, par nemīļoto Lo-Ruhamu, un teikšu tam, kas nebija Manas tautas, Savam Lo-Ammī: tu esi Mana tauta! - un viņš teiks Man: Tu esi mans Dievs!"</div></div>
    </body>
</html>
