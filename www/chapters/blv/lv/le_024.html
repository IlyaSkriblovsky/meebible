
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Pavēli Israēla bērniem, lai viņi arī tev atnes tīru piestā sagrūstu olīveļļu lukturim, ka tu pastāvīgi varētu turēt degošus tā eļļas lukturīšus.</div></div>
<div class="par"><div class="verse" verse="3"><div class="verse-label">3</div>Ārpus priekškara, kas liecības šķirstam priekšā, Saiešanas teltī, Ārons lai tur to pastāvīgi kārtībā, no rīta līdz vakaram Tā Kunga priekšā; tāds lai ir mūžīgs likums uz jūsu cilšu ciltīm.</div></div>
<div class="par"><div class="verse" verse="4"><div class="verse-label">4</div>Uz tīrā zelta luktura lai viņš pastāvīgi iededzina mazos eļļas lukturīšus Tā Kunga priekšā.</div></div>
<div class="par"><div class="verse" verse="5"><div class="verse-label">5</div>Un tev būs ņemt smalkos kviešu miltus un no tiem cep divpadsmit plāceņus, divas desmitdaļas ēfas miltu lai iet uz katru plāceni.</div></div>
<div class="par"><div class="verse" verse="6"><div class="verse-label">6</div>Un liec tos divās rindās, pa seši katrā rindā, uz tīra zelta galda Tā Kunga priekšā.</div></div>
<div class="par"><div class="verse" verse="7"><div class="verse-label">7</div>Un tad tev jāliek pāri katrai rindai tīrs vīraks, piemiņas tiesa pie maizes, par uguns upuri Tam Kungam.</div></div>
<div class="par"><div class="verse" verse="8"><div class="verse-label">8</div>Ik sabata dienā tas pastāvīgi ir kārtojams Tā Kunga priekšā no Israēla bērniem par mūžīgu derību.</div></div>
<div class="par"><div class="verse" verse="9"><div class="verse-label">9</div>Tas pienākas Āronam un viņa dēliem, un viņiem to būs ēst svētā vietā; jo tas viņiem ir augsti svēts no Tā Kunga uguns upuriem, viņiem piešķirtā daļa mūžīgi."</div></div>
<div class="par"><div class="verse" verse="10"><div class="verse-label">10</div>Un te kādas Israēla sievas dēls, kas bija ēģiptiešu tēva dzemdināts, iznāca Israēla bērnu vidū, un Israēla sievas dēls uzsāka nometnē ķildoties ar kādu israēlieti.</div></div>
<div class="par"><div class="verse" verse="11"><div class="verse-label">11</div>Un Israēla sievas dēls zaimoja Tā Kunga Vārdu un lādēja. Tādēļ to atveda pie Mozus, un viņa mātes vārds bija Selomīte, Dibrija meita, no Dana cilts.</div></div>
<div class="par"><div class="verse" verse="12"><div class="verse-label">12</div>Un viņu ielika cietumā, kamēr tie gaidīja lēmumu no Tā Kunga mutes.</div></div>
<div class="par"><div class="verse" verse="13"><div class="verse-label">13</div>Un Tas Kungs runāja uz Mozu:</div></div>
<div class="par"><div class="verse" verse="14"><div class="verse-label">14</div>"Izved lādētāju ārpus nometnes, un visiem, kas to ir dzirdējuši, ir jāliek savas rokas uz viņa galvas, un tad lai visa draudze to nomētā ar akmeņiem.</div></div>
<div class="par"><div class="verse" verse="15"><div class="verse-label">15</div>Bet uz Israēla bērniem runā, sacīdams: ikvienam, kas lād savu Dievu, tam jānes savs grēks.</div></div>
<div class="par"><div class="verse" verse="16"><div class="verse-label">16</div>Un, kas zaimo Tā Kunga Vārdu, tam mirtin jāmirst, tas visai draudzei mestin jānomētā ar akmeņiem, vai viņš ir svešinieks vai iedzimtais; kas vien zaimo Tā Kunga Vārdu, tam būs mirt.</div></div>
<div class="par"><div class="verse" verse="17"><div class="verse-label">17</div>Un, ja kas kādu cilvēku nosit, tam mirtin jāmirst.</div></div>
<div class="par"><div class="verse" verse="18"><div class="verse-label">18</div>Bet, ja kas kādu lopu nosit, tad tam ir jāizlīgst, dodot dzīvību pret dzīvību.</div></div>
<div class="par"><div class="verse" verse="19"><div class="verse-label">19</div>Un, ja kas ievaino savu tuvāku, tad lai tam atdara tāpat, kā viņš ir darījis:</div></div>
<div class="par"><div class="verse" verse="20"><div class="verse-label">20</div>lūzumu pret lūzumu, aci pret aci, zobu pret zobu, un, kādu vainu viņš ir nodarījis cilvēkam, tāpat lai viņam top atdarīts.</div></div>
<div class="par"><div class="verse" verse="21"><div class="verse-label">21</div>Kas lopu nosit, lopa nāvi var izpirkt, bet, kas nosit cilvēku, tam ir jāmirst.</div></div>
<div class="par"><div class="verse" verse="22"><div class="verse-label">22</div>Lai pie jums ir vienādi taisns likums kā svešiniekam, tā iedzimtajam, jo Es esmu Tas Kungs, jūsu Dievs!"</div></div>
<div class="par"><div class="verse" verse="23"><div class="verse-label">23</div>Un, kad Mozus šos vārdus pasludināja Israēla bērniem, tad tie lādētāju izveda ārpus nometnes un to nomētāja ar akmeņiem; Israēla bērni izpildīja to, ko Tas Kungs Mozum bija pavēlējis.</div></div>
    </body>
</html>
