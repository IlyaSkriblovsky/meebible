
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs aicināja Mozu un sacīja viņam, no Saiešanas telts teikdams:</div></div>
<div class="par"><div class="verse" verse="2"><div class="verse-label">2</div>"Runā uz Israēla bērniem un saki tiem: ja kāds no jūsu vidus vēlas Tam Kungam pienest upuri, tad tam jāizrauga dzīvnieks vai no liellopiem, vai no sīklopiem.</div></div>
<div class="par"><div class="verse" verse="3"><div class="verse-label">3</div>Ja viņš pienes dedzināmo upuri no liellopiem, tad ir jāupurē vērsis, kas bez vainas. Tas jānovieto pret Saiešanas telts durvīm, kā tas Tam Kungam labi patīk.</div></div>
<div class="par"><div class="verse" verse="4"><div class="verse-label">4</div>Un viņš lai liek savu roku uz dedzināmā upura galvas, un Tas Kungs to labvēlīgi pieņems par salīdzināšanu.</div></div>
<div class="par"><div class="verse" verse="5"><div class="verse-label">5</div>Pats jaunlops ir jānokauj Tā Kunga priekšā, un priesteriem, Ārona dēliem, asinis jāatnes un jāslaka no visām pusēm pār altāri, kas atrodas Saiešanas telts priekšā.</div></div>
<div class="par"><div class="verse" verse="6"><div class="verse-label">6</div>Pēc tam dedzināmam upurim jānovelk āda un tas jāsadala gabalos.</div></div>
<div class="par"><div class="verse" verse="7"><div class="verse-label">7</div>Tad Ārona dēliem, priesteriem, jāaizdedzina uguns uz altāra un jāsakrauj malka virs uguns.</div></div>
<div class="par"><div class="verse" verse="8"><div class="verse-label">8</div>Un Ārona dēliem, priesteriem, ir jāsakārto upura gaļas gabali uz altāra, liekot galvu un taukus uz malkas, kura deg uz altāra,</div></div>
<div class="par"><div class="verse" verse="9"><div class="verse-label">9</div>bet iekšas un kājas ir jāmazgā ūdenī, tad priesterim tas viss ir jāaizdedzina uz altāra; tas ir dedzināmais upuris Tam Kungam par patīkamu smaržu.</div></div>
<div class="par"><div class="verse" verse="10"><div class="verse-label">10</div>Bet, ja izraudzīts sīklops, tad nesiet avju vai kazu vīriešu kārtas dzīvnieku, kas bez vainas, par dedzināmo upuri.</div></div>
<div class="par"><div class="verse" verse="11"><div class="verse-label">11</div>Tas jums altāra ziemeļu malā Tā Kunga priekšā ir jānokauj; Ārona dēliem, priesteriem, jāslaka tā dzīvnieka asinis no visām pusēm pār altāri.</div></div>
<div class="par"><div class="verse" verse="12"><div class="verse-label">12</div>Un tad tas ir jāsadala gabalos, un priesterim tā galva un tauki ir jāsaliek uz malkas, kas deg uz altāra.</div></div>
<div class="par"><div class="verse" verse="13"><div class="verse-label">13</div>Bet iekšas un kājas jāmazgā ūdenī, un priesterim tas viss ir jānes un jāaizdedzina uz altāra; tas ir dedzināmais upuris Tam Kungam par patīkamu smaržu.</div></div>
<div class="par"><div class="verse" verse="14"><div class="verse-label">14</div>Bet, ja upurim izraudzīts putns, lai to nestu Tam Kungam par dedzināmo upuri, tad jāņem vai nu ūbeles, vai jauni baloži.</div></div>
<div class="par"><div class="verse" verse="15"><div class="verse-label">15</div>Un priesterim tas ir jānes pie altāra, un upurim jānokniebj galva; upuris jāaizdedzina uz altāra, bet viņa asinis jāizspiež pret altāra sienu.</div></div>
<div class="par"><div class="verse" verse="16"><div class="verse-label">16</div>Bet guznu un noplūkto spalvu atlikumus nometiet blakus altārim pret austrumiem uz pelnu kaudzes</div></div>
<div class="par"><div class="verse" verse="17"><div class="verse-label">17</div>un ieplēsiet to spārnu vietās, nesadalot gabalos, un tad lai priesteris to aiz-dedzina uz altāra malkas, kas deg ugunī; tas ir dedzināmais upuris Tam Kungam par patīkamu smaržu.</div></div>
    </body>
</html>
