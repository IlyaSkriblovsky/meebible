
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Salamana dziesma. Dievs, piešķir Savu taisnīgo tiesneša spēju ķēniņam un Savu taisnīgumu ķēniņa dēlam,</div></div>
<div class="par"><div class="verse" verse="2"><div class="verse-label">2</div>lai viņš tiesā Tavu tautu taisnībā un Tavus mazos ļaudis pēc tiesas,</div></div>
<div class="par"><div class="verse" verse="3"><div class="verse-label">3</div>lai kalni nes tautai mieru un pakalni taisnību!</div></div>
<div class="par"><div class="verse" verse="4"><div class="verse-label">4</div>Lai viņš nodrošina taisnu tiesu bēdīgajiem un nospiestajiem tautā, lai viņš gādā taisnību nabadzīgajiem, lai viņš satriec apspiedējus!</div></div>
<div class="par"><div class="verse" verse="5"><div class="verse-label">5</div>Lai viņš dzīvo tik ilgi, kamēr saule staro un mēness spīd, no paaudzes uz paaudzi!</div></div>
<div class="par"><div class="verse" verse="6"><div class="verse-label">6</div>Lai viņš nolaižas lejup kā lietus uz nopļautām pļavām, kā lietusgāze, kas zemi slacina!</div></div>
<div class="par"><div class="verse" verse="7"><div class="verse-label">7</div>Lai viņa laikā zeļ taisnīgais un pastāv liels miers, kamēr mēness vairs nespīdēs!</div></div>
<div class="par"><div class="verse" verse="8"><div class="verse-label">8</div>Lai viņš valda no jūras līdz jūrai un no Eifratas upes līdz pat zemes galiem!</div></div>
<div class="par"><div class="verse" verse="9"><div class="verse-label">9</div>Viņa priekšā lai noliecas tuksneša tautas, un viņa ienaidnieki lai laiza pīšļus.</div></div>
<div class="par"><div class="verse" verse="10"><div class="verse-label">10</div>Taršišas ķēniņi un jūras salu ķēniņi lai nes dāvanas; Sabas un Šebas ķēniņi lai dod nodevas.</div></div>
<div class="par"><div class="verse" verse="11"><div class="verse-label">11</div>Viņa priekšā lai zemojas visi ķēniņi, visas tautas lai viņam kalpo!</div></div>
<div class="par"><div class="verse" verse="12"><div class="verse-label">12</div>Jo viņš glābs nabagu, kas kliedz, cietēju un bēdīgo, kam nav palīga.</div></div>
<div class="par"><div class="verse" verse="13"><div class="verse-label">13</div>Viņš apžēlosies par trūcīgo un nabagu un palīdzēs nelaimīgām dvēselēm.</div></div>
<div class="par"><div class="verse" verse="14"><div class="verse-label">14</div>No spaidiem un varmācības viņš atpestīs viņu dvēseles, un viņu asinis būs dārgas viņa acīs.</div></div>
<div class="par"><div class="verse" verse="15"><div class="verse-label">15</div>Viņš dzīvos, un viņam dos Sabas zeltu, un lai ļaudis aizlūdz par viņu vienumēr, arvienu lai viņu svētī.</div></div>
<div class="par"><div class="verse" verse="16"><div class="verse-label">16</div>Zeme būs labības pilna līdz kalnu galiem, augļu koki viļņos it kā Libanona meži, un viņa tauta, kas mīt pilsētā, lai zied, zeļ un zaļo kā zāle virs zemes!</div></div>
<div class="par"><div class="verse" verse="17"><div class="verse-label">17</div>Viņa vārds lai paliek mūžīgi! Kamēr saule spīd, lai ir dzīvs viņa vārds, un viņā lai svētību rod visas tautas, lai viņu laimīgas sveic visas zemes ciltis!</div></div>
<div class="par"><div class="verse" verse="18"><div class="verse-label">18</div>Slavēts lai ir Dievs Tas Kungs, Israēla Dievs, kas vienīgais dara brīnumus!</div></div>
<div class="par"><div class="verse" verse="19"><div class="verse-label">19</div>Lai mūžīgi slavēts Viņa godības Vārds, un Viņa godība lai piepilda visu zemi! Āmen! Āmen!</div></div>
<div class="par"><div class="verse" verse="20"><div class="verse-label">20</div>Še beidzas Dāvida, Isaja dēla lūgšanas.</div></div>
    </body>
</html>
