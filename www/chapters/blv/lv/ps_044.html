
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. No korahītu dziesmām.</div></div>
<div class="par"><div class="verse" verse="2"><div class="verse-label">2</div>Dievs, paši savām ausīm mēs esam dzirdējuši, mūsu tēvi to ir pauduši: lielus darbus Tu esi darījis viņu dienās, sendienās, ar paša roku.</div></div>
<div class="par"><div class="verse" verse="3"><div class="verse-label">3</div>Svešas ciltis Tu esi padzinis, bet viņus dēstījis to vietā, tautas esi sagrāvis, bet viņiem licis izplesties.</div></div>
<div class="par"><div class="verse" verse="4"><div class="verse-label">4</div>Un nevis ar savu zobenu tie iekaroja zemi, nedz viņu elkonis tiem bija par palīgu, nē, bet Tava labā roka, Tavs elkonis un Tava vaiga gaisma, tāpēc ka Tu viņus mīlēji!</div></div>
<div class="par"><div class="verse" verse="5"><div class="verse-label">5</div>Tu esi mans valdnieks, ak, Dievs, tas, kas sūta palīdzību Jēkabam!</div></div>
<div class="par"><div class="verse" verse="6"><div class="verse-label">6</div>Ar Tevi mēs satriecam ienaidniekus, Tava Vārda spēkā saminam tos, kas stājas mums pretim.</div></div>
<div class="par"><div class="verse" verse="7"><div class="verse-label">7</div>Nē, es savu cerību nelieku uz savu stopu, nedz mans zobens ir tas, kas man palīdz,</div></div>
<div class="par"><div class="verse" verse="8"><div class="verse-label">8</div>bet Tu mūs izglāb no mūsu ienaidniekiem, un, kas mūs ienīst, tos Tu liec kaunā.</div></div>
<div class="par"><div class="verse" verse="9"><div class="verse-label">9</div>Par Dievu mēs līksmojam vienumēr, un Tavam Vārdam pateicamies mūžīgi.</div></div>
<div class="par"><div class="verse" verse="10"><div class="verse-label">10</div>Bet nu Tu mūs esi atstūmis un pametis kaunā, neesi gājis cīņā kopā ar mūsu karaspēku.</div></div>
<div class="par"><div class="verse" verse="11"><div class="verse-label">11</div>Tu liki mums atkāpties ienaidnieka priekšā un ļāvi ienaidniekam gūt laupījumu.</div></div>
<div class="par"><div class="verse" verse="12"><div class="verse-label">12</div>Kā avis Tu mūs esi atstājis nokaušanai un izkaisījis starp tautām.</div></div>
<div class="par"><div class="verse" verse="13"><div class="verse-label">13</div>Tu pārdevi Savu tautu par velti, neiegūdams par to nekādu samaksu.</div></div>
<div class="par"><div class="verse" verse="14"><div class="verse-label">14</div>Tu mūs noliec par apsmieklu mūsu kaimiņiem un par nievām un izsmieklu tiem, kas dzīvo mums visapkārt.</div></div>
<div class="par"><div class="verse" verse="15"><div class="verse-label">15</div>Tu mūs dari par zobgalīgu sakāmvārdu starp tautām, un svešas tautas par mums krata galvu.</div></div>
<div class="par"><div class="verse" verse="16"><div class="verse-label">16</div>Cauru dienu mans negods stāv man acu priekšā, un kauns apklāj manu vaigu,</div></div>
<div class="par"><div class="verse" verse="17"><div class="verse-label">17</div>jo man jādzird pēlēju un smējēju skaļās valodas un jāredz, ka mūs nīst un taisās mums atriebties.</div></div>
<div class="par"><div class="verse" verse="18"><div class="verse-label">18</div>Viss tas ir nācis pār mums, un tomēr mēs Tevi neesam aizmirsuši un neesam lauzuši Tavu derību.</div></div>
<div class="par"><div class="verse" verse="19"><div class="verse-label">19</div>Mūsu sirds nav atkāpusies, un mūsu soļi nav novirzījušies no Taviem ceļiem,</div></div>
<div class="par"><div class="verse" verse="20"><div class="verse-label">20</div>lai gan Tu mūs satriec šakāļu mītņu vidū un turi mūs apklātus ar nāves nakts tumsību.</div></div>
<div class="par"><div class="verse" verse="21"><div class="verse-label">21</div>Ja mēs būtu aizmirsuši sava Dieva Vārdu un būtu izstiepuši savu roku pēc sveša dieva,</div></div>
<div class="par"><div class="verse" verse="22"><div class="verse-label">22</div>vai Dievs to nebūtu manījis? Viņš taču zina siržu noslēpumus.</div></div>
<div class="par"><div class="verse" verse="23"><div class="verse-label">23</div>Nē, Tevis pēc mēs tiekam nogalināti augu dienu, topam turēti līdzīgi kaujamām avīm.</div></div>
<div class="par"><div class="verse" verse="24"><div class="verse-label">24</div>Celies, Kungs,- kāpēc Tu guli? Mosties un neatstum mūs uz laiku laikiem!</div></div>
<div class="par"><div class="verse" verse="25"><div class="verse-label">25</div>Kāpēc Tu apslēp Savu vaigu un aizmirsti mūsu postu un spaidus?</div></div>
<div class="par"><div class="verse" verse="26"><div class="verse-label">26</div>Tiešām, putekļos nospiesta ir mūsu dvēsele, mūsu miesa līp pie pīšļiem.</div></div>
<div class="par"><div class="verse" verse="27"><div class="verse-label">27</div>Celies, nāc mums par palīgu un izglāb mūs Savas žēlastības dēļ!</div></div>
    </body>
</html>
