
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad nu ziniet - Tas Kungs Cebaots atraus Jeruzālemei un Jūdai katru atbalstu un palīdzību - palīdzību ar maizi un ūdeni,</div></div>
<div class="par"><div class="verse" verse="2"><div class="verse-label">2</div>atņems varoņus un karavīrus, tiesnešus un praviešus, zīlniekus un vecajus,</div></div>
<div class="par"><div class="verse" verse="3"><div class="verse-label">3</div>virsniekus, cienījamus vīrus un padomniekus, dažādu mākslu pratējus un vainu apvārdotājus.</div></div>
<div class="par"><div class="verse" verse="4"><div class="verse-label">4</div>Zēnus Es viņiem došu par virsniekiem, un vieglprātīgi neprašas valdīs pār tiem.</div></div>
<div class="par"><div class="verse" verse="5"><div class="verse-label">5</div>Tauta būs apspiesta, cits citam māksies virsū, katrs savam tuvākam; zēns uzstāsies pret sirmgalvi un palaidnis pret cienības pilno.</div></div>
<div class="par"><div class="verse" verse="6"><div class="verse-label">6</div>Ja tad nu kāds savu brāli pierunās sava tēva namā, sacīdams: "Tev ir vēl apmetnis, tev jābūt mūsu priekšniekam, un šī drupu kaudze lai paliek tavā pārvaldībā!"</div></div>
<div class="par"><div class="verse" verse="7"><div class="verse-label">7</div>Tad viņš tai pašā dienā atbildēs un sacīs: "Nē, es negribu būt brūču dziedinātājs, man mājās nav ne maizes, ne drēbju. Neceliet mani par tautas vadoni!"</div></div>
<div class="par"><div class="verse" verse="8"><div class="verse-label">8</div>Jo Jeruzāleme brūk kopā, un Jūda kritīs, tādēļ ka viņu mēle un darbi ir pret To Kungu, lai kaitinātu Viņa cildenuma pilnās acis.</div></div>
<div class="par"><div class="verse" verse="9"><div class="verse-label">9</div>Viņu nekautrīgā sejas izteiksme liecina pret viņiem, par saviem grēkiem tie runā atklāti, kā citkārt sodomieši, un tos neslēpj. Bēdas viņu dvēselēm, jo viņi paši sev dara ļaunu!</div></div>
<div class="par"><div class="verse" verse="10"><div class="verse-label">10</div>Lieciniet par taisno, ka viņam labi klāsies, jo viņš baudīs sava darba augļus.</div></div>
<div class="par"><div class="verse" verse="11"><div class="verse-label">11</div>Bet bēdas bezdievim! Jo viņam labi nebūs: viņam atmaksās pēc viņa roku darba.</div></div>
<div class="par"><div class="verse" verse="12"><div class="verse-label">12</div>Ak, mana tauta! Tās vadoņi ir bērni, un sievas valda pār viņu. Ak, mana tauta! Tavi vadoņi ir tavi maldinātāji, viņi padara neejamu to ceļu, pa kuru tev jāstaigā.</div></div>
<div class="par"><div class="verse" verse="13"><div class="verse-label">13</div>Tas Kungs ceļas, lai darītu zināmu Savu sūdzību, lai spriestu tiesu pār tautām.</div></div>
<div class="par"><div class="verse" verse="14"><div class="verse-label">14</div>Tas Kungs nāk tiesāt Savas tautas vecajus un lielkungus: "Jūs, jūs esat nopostījuši vīnadārzu! Nabagiem nolaupītā manta ir jūsu namos!</div></div>
<div class="par"><div class="verse" verse="15"><div class="verse-label">15</div>Kā jūs uzdrošināties postīt Manu tautu un satriekt nabagus? - tā saka Tas Kungs Cebaots.</div></div>
<div class="par"><div class="verse" verse="16"><div class="verse-label">16</div>Tad vēl Tas Kungs saka: tādēļ ka Ciānas meitas ir kļuvušas lepnas, staigā ar paceltu galvu un raida visapkārt nekautrīgus skatus un tipina sīkiem solīšiem, skandinādamas savu kurpju važiņas,</div></div>
<div class="par"><div class="verse" verse="17"><div class="verse-label">17</div>tad Tas Kungs padarīs Ciānas meitām galvu pliku, un Tas Kungs atsegs viņu kaunumu.</div></div>
<div class="par"><div class="verse" verse="18"><div class="verse-label">18</div>Tanī dienā Tas Kungs atņems viņām viņu rotas: kāju sprādzītes, pieres saites un pusmēnešus,</div></div>
<div class="par"><div class="verse" verse="19"><div class="verse-label">19</div>auskarus, rokassprādzes un plīvurus,</div></div>
<div class="par"><div class="verse" verse="20"><div class="verse-label">20</div>galvassegas, kāju un kurpju važiņas, arī skaistās jostas, smaržu trauciņus un amuletus,</div></div>
<div class="par"><div class="verse" verse="21"><div class="verse-label">21</div>pirkstu gredzenus un deguna rotas,</div></div>
<div class="par"><div class="verse" verse="22"><div class="verse-label">22</div>svētku drēbes un apmetņus, lakatus un somiņas,</div></div>
<div class="par"><div class="verse" verse="23"><div class="verse-label">23</div>rokas spoguļus un dārgos kreklus, cepures un apsegus.</div></div>
<div class="par"><div class="verse" verse="24"><div class="verse-label">24</div>Tad būs smalko smaržu vietā puvuma smaka un jostas vietā virves gals, matu sprogu vietā plika galva, svētku rotas vietā maisa apvalks, skaistuma vietā kauna traips!</div></div>
<div class="par"><div class="verse" verse="25"><div class="verse-label">25</div>Tavi izcilie vīri kritīs no zobena un tavs karaspēks kaujā.</div></div>
<div class="par"><div class="verse" verse="26"><div class="verse-label">26</div>Un Ciānas pilsētas vārti čīkstēs un skums, un tā iztukšota sēdēs pie zemes.</div></div>
    </body>
</html>
