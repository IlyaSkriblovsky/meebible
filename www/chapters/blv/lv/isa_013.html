
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Spriedums par Bābeli, ko saņēmis Jesaja, Amoca dēls, parādībā.</div></div>
<div class="par"><div class="verse" verse="2"><div class="verse-label">2</div>Paceliet karogu augstā kalnā, uzsauciet viņiem stiprā balsī! Metiet ar roku, lai tie ieiet pa dižciltīgo vārtiem!</div></div>
<div class="par"><div class="verse" verse="3"><div class="verse-label">3</div>"Es pats esmu aicinājis Savus svētītos Savu dusmu tiesas lēmumu izpildīšanai, arī Savus stipros karavīrus, kas ir prieka pilni Manā godībā un skaļi jūsmo par to."</div></div>
<div class="par"><div class="verse" verse="4"><div class="verse-label">4</div>Klau! Pūļa balss atskan kalnos, kā no lielas tautas, no daudz valstīm sapulcētu tautu balss. Tas Kungs Cebaots kārto karaspēku karam!</div></div>
<div class="par"><div class="verse" verse="5"><div class="verse-label">5</div>Viņi nāk no tālas zemes, no pasaules gala, Tas Kungs un Viņa dusmu piepildīšanās rīki, un nāk izpostīt visu zemi!</div></div>
<div class="par"><div class="verse" verse="6"><div class="verse-label">6</div>Vaimanājiet! Jo Tā Kunga diena ir tuvu! Tā nāk kā zibens spēriens no Visuvarenā!</div></div>
<div class="par"><div class="verse" verse="7"><div class="verse-label">7</div>Tādēļ visiem rokas nolaižas, un visas cilvēku sirdis trīc izmisumā.</div></div>
<div class="par"><div class="verse" verse="8"><div class="verse-label">8</div>Visus pārņēmis uztraukums un apjukums; viņus māc žņaugi un sāpes, viņi lokās kā sieva, kas dzemdē; viņi skatās kā stulbi cits uz citu, viņu vaigi deg kā liesmās.</div></div>
<div class="par"><div class="verse" verse="9"><div class="verse-label">9</div>Redzi, Tā Kunga diena nāk, briesmīga ar dusmām un ar karstu bardzību, lai pārvērstu zemi par tuksnesi un iznīcinātu tajā esošos grēciniekus.</div></div>
<div class="par"><div class="verse" verse="10"><div class="verse-label">10</div>Jo debesu zvaigznes un viņu zvaigznāji nespīd vairs, saule uzlecot aptumšojas, un mēness nedod savu gaismu.</div></div>
<div class="par"><div class="verse" verse="11"><div class="verse-label">11</div>Jā, Es piemeklēšu pasaules ļaunumu un bezdievju noziegumu; Es iznīcināšu lepno augstprātību un pazemošu varmāku lielību,</div></div>
<div class="par"><div class="verse" verse="12"><div class="verse-label">12</div>tā ka augstas kārtas vīrs būs dārgāks par tīru zeltu un parasts cilvēks vērtīgāks par Ofīras zeltu.</div></div>
<div class="par"><div class="verse" verse="13"><div class="verse-label">13</div>Tādēļ Es satricināšu debesis, zeme izkustēsies no savas vietas aiz Tā Kunga Cebaota dusmām Viņa lielās bardzības dienā.</div></div>
<div class="par"><div class="verse" verse="14"><div class="verse-label">14</div>Viņiem tad klāsies kā izbiedētām stirnām un kā avīm, kam nav gana; ikviens piegriezīsies savai tautai, ikviens bēgs uz savu zemi.</div></div>
<div class="par"><div class="verse" verse="15"><div class="verse-label">15</div>Ikvienu, ko sastaps, nodurs ar šķēpu, un ikviens, ko sagūstīs, kritīs no zobena.</div></div>
<div class="par"><div class="verse" verse="16"><div class="verse-label">16</div>Viņu bērnus satrieks un sašķaidīs viņu acu priekšā, viņu namus izlaupīs, un viņu sievas piesmies.</div></div>
<div class="par"><div class="verse" verse="17"><div class="verse-label">17</div>Redzi, Es sacelšu pret viņiem mēdiešus, kas nedzenas pēc sudraba un nekāro pēc zelta.</div></div>
<div class="par"><div class="verse" verse="18"><div class="verse-label">18</div>Bet tie nošaus jaunekļus ar saviem stopiem, nesaudzēs bērnus mātes miesās; bērni neatradīs žēlastību viņu acu priekšā.</div></div>
<div class="par"><div class="verse" verse="19"><div class="verse-label">19</div>Tā Bābelei, kas ir ķēniņu valstu glītums un kaldeju skaistums un lepnums, klāsies tāpat kā Sodomai un Gomorai, ko Dievs izpostīja līdz pamatiem.</div></div>
<div class="par"><div class="verse" verse="20"><div class="verse-label">20</div>Tur nemūžam neviens vairs nedzīvos, tā paliks tukša uz radu radiem. Arābi tur neapmetīsies, un gani tur neganīs.</div></div>
<div class="par"><div class="verse" verse="21"><div class="verse-label">21</div>Bet tur mitīs tuksneša zvēri, nami būs pilni ar pūcēm; tur dzīvos strausi un dejos jodi.</div></div>
<div class="par"><div class="verse" verse="22"><div class="verse-label">22</div>Tuksneša vilki kauks viņu pilīs un šakāļi viņu greznajos izpriecas namos; pilsētas gals jau tuvu klāt, tās beidzamās dienas neliks ilgi uz sevi gaidīt.</div></div>
    </body>
</html>
