
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ezrahieša Etana gudrības dziesma.</div></div>
<div class="par"><div class="verse" verse="2"><div class="verse-label">2</div>Es dziedāšu par Tā Kunga žēlastību visos laikos, paudīšu ar savu muti Tavu uzticību radu radiem,</div></div>
<div class="par"><div class="verse" verse="3"><div class="verse-label">3</div>jo Tu, Kungs, esi solījis:"Uz mūžīgiem pamatiem lai būtu celta Mana žēlastības derība!" Un kā debesīm nesatricināmi ir pamati Tavai uzticībai.</div></div>
<div class="par"><div class="verse" verse="4"><div class="verse-label">4</div>Tu esi arī sacījis:"Es esmu slēdzis derību ar Savu izraudzīto, esmu zvērējis Savam kalpam Dāvidam:</div></div>
<div class="par"><div class="verse" verse="5"><div class="verse-label">5</div>Es nostiprināšu tavu dzimumu uz mūžiem un celšu tavu troni uz radu radiem." (Sela.)</div></div>
<div class="par"><div class="verse" verse="6"><div class="verse-label">6</div>Debesis lai teic Tavus brīnumus, ak, Kungs, un Tavu uzticību svēto draudzē.</div></div>
<div class="par"><div class="verse" verse="7"><div class="verse-label">7</div>Jo kas ir līdzīgs Tam Kungam debesīs, kas līdzinās Tam Kungam no dievu dēliem?</div></div>
<div class="par"><div class="verse" verse="8"><div class="verse-label">8</div>Dievs ir bijājams svēto pulkā, Viņš ir liels un iedveš bailes visiem, kas ir ap Viņu.</div></div>
<div class="par"><div class="verse" verse="9"><div class="verse-label">9</div>Dievs Kungs Cebaot, kas ir tāds kā Tu? Stiprs ir Tas Kungs, un Viņa uzticība ir ap Viņu.</div></div>
<div class="par"><div class="verse" verse="10"><div class="verse-label">10</div>Tu valdi pār trakojošo jūru; kad jūras viļņi ceļas, Tu tos klusini.</div></div>
<div class="par"><div class="verse" verse="11"><div class="verse-label">11</div>Tu esi notriecis Rahabu beigtu, Tu esi izklīdinājis Savus ienaidniekus ar Savu vareno roku.</div></div>
<div class="par"><div class="verse" verse="12"><div class="verse-label">12</div>Tev pieder debess, Tev pieder arī zeme, pasaule, un, kas to pilda, to Tu esi radījis.</div></div>
<div class="par"><div class="verse" verse="13"><div class="verse-label">13</div>Tu esi radījis ziemeļus un dienvidus; Tābors un Hermons gavilēs teic Tavu Vārdu.</div></div>
<div class="par"><div class="verse" verse="14"><div class="verse-label">14</div>Tev ir spēcīgs elkonis, Tava roka ir stipra, Tava labā roka pacelta.</div></div>
<div class="par"><div class="verse" verse="15"><div class="verse-label">15</div>Taisnība un tiesa ir Tava troņa pamati, žēlastība un uzticība iet Tavā priekšā.</div></div>
<div class="par"><div class="verse" verse="16"><div class="verse-label">16</div>Svētīga tā tauta, kas māk gavilēt; tā staigā Tava vaiga spožajā gaismā, ak, Kungs!</div></div>
<div class="par"><div class="verse" verse="17"><div class="verse-label">17</div>Par Tavu Vārdu viņi līksmo arvien un gavilē par Tavu taisnību.</div></div>
<div class="par"><div class="verse" verse="18"><div class="verse-label">18</div>Tu esi viņu spēka rota, un Tava žēlastība liek stiepties arvien lielākā augstumā mūsu ragam.</div></div>
<div class="par"><div class="verse" verse="19"><div class="verse-label">19</div>Tam Kungam pieder mūsu vairogs un Israēla Svētajam mūsu ķēniņš.</div></div>
<div class="par"><div class="verse" verse="20"><div class="verse-label">20</div>Toreiz Tu runāji ar Savu svēto parādībā un sacīji: "Es esmu vainagojis varoni, kam jāspēj palīdzēt, paaugstinājis izraudzīto no tautas dēliem.</div></div>
<div class="par"><div class="verse" verse="21"><div class="verse-label">21</div>Es esmu atradis un izraudzījis Dāvidu par Savu kalpu, ar Savu svēto eļļu Es esmu viņu svaidījis,</div></div>
<div class="par"><div class="verse" verse="22"><div class="verse-label">22</div>un Mana roka turēs viņu stipri, un Mans elkonis viņu spēcinās.</div></div>
<div class="par"><div class="verse" verse="23"><div class="verse-label">23</div>Nekādi ienaidnieki neuzveiks viņu ar savu viltu, un netaisnie viņu nenomāks.</div></div>
<div class="par"><div class="verse" verse="24"><div class="verse-label">24</div>Es sadragāšu viņa pretiniekus viņa priekšā un viņa nīdējus notriekšu gar zemi.</div></div>
<div class="par"><div class="verse" verse="25"><div class="verse-label">25</div>Mana uzticība un žēlastība būs ar viņu, un Manā Vārdā augstu pacelsies viņa rags.</div></div>
<div class="par"><div class="verse" verse="26"><div class="verse-label">26</div>Viņa rokā Es nodošu jūru un viņa labajā rokā - upes.</div></div>
<div class="par"><div class="verse" verse="27"><div class="verse-label">27</div>Viņš sauks Mani:"Tu esi mans Tēvs, mans Dievs un manas pestīšanas klints patvērums!"</div></div>
<div class="par"><div class="verse" verse="28"><div class="verse-label">28</div>Jā, Es viņu iecelšu par pirmdzimto, par visaugstāko zemes ķēniņu starpā.</div></div>
<div class="par"><div class="verse" verse="29"><div class="verse-label">29</div>Es saglabāšu pret viņu Savu žēlastību mūžīgi, un Mana derība ar viņu paliks pastāvīgi.</div></div>
<div class="par"><div class="verse" verse="30"><div class="verse-label">30</div>Viņa dzimumu Es uzturēšu mūžīgi un viņa troni tik ilgi, kamēr pastāv debess.</div></div>
<div class="par"><div class="verse" verse="31"><div class="verse-label">31</div>Bet, ja viņa dēli atmetīs Manu bauslību un nestaigās pēc Maniem likumiem,</div></div>
<div class="par"><div class="verse" verse="32"><div class="verse-label">32</div>ja viņi neturēs svētus Manus noteikumus un nepildīs Manus baušļus,</div></div>
<div class="par"><div class="verse" verse="33"><div class="verse-label">33</div>tad Es gan piemeklēšu viņu pārkāpumus ar rīksti un viņu noziegumus ar sitieniem,</div></div>
<div class="par"><div class="verse" verse="34"><div class="verse-label">34</div>tomēr Savu žēlastību Es viņam neatraušu, nedz liegšu Savu uzticību.</div></div>
<div class="par"><div class="verse" verse="35"><div class="verse-label">35</div>Savu derību Es nepadarīšu par neesošu, nedz grozīšu to, kas nācis pār manām lūpām.</div></div>
<div class="par"><div class="verse" verse="36"><div class="verse-label">36</div>Reiz pār visām reizēm Es esmu pie Sava svētuma zvērējis - un nekad nemelošu Dāvidam -</div></div>
<div class="par"><div class="verse" verse="37"><div class="verse-label">37</div>viņa dzimums pastāvēs mūžīgi, un viņa tronis būs kā saule Manā priekšā,</div></div>
<div class="par"><div class="verse" verse="38"><div class="verse-label">38</div>tas pastāvēs visos laikos tāpat kā mēness un paliks tik ilgi, kamēr staigās mākoņi!" (Sela.)</div></div>
<div class="par"><div class="verse" verse="39"><div class="verse-label">39</div>Bet nu Tu viņu tomēr esi atstūmis un atmetis, sadusmojies uz Savu svaidīto.</div></div>
<div class="par"><div class="verse" verse="40"><div class="verse-label">40</div>Tu esi lauzis derību ar Savu kalpu, esi licis negodā un nometis zemē pīšļos viņa kroni.</div></div>
<div class="par"><div class="verse" verse="41"><div class="verse-label">41</div>Tu esi radījis dziļas plaisas visos viņa mūros, esi satriecis drupās viņa stiprās pilis.</div></div>
<div class="par"><div class="verse" verse="42"><div class="verse-label">42</div>Visi ceļa gājēji viņu aplaupa, saviem kaimiņiem viņš ir tapis par apsmieklu.</div></div>
<div class="par"><div class="verse" verse="43"><div class="verse-label">43</div>Tu esi paaugstinājis viņa pretinieku labo roku, esi iepriecinājis viņa ienaidniekus.</div></div>
<div class="par"><div class="verse" verse="44"><div class="verse-label">44</div>Tu esi licis atlēkt viņa asajam zobenam, neesi devis viņam uzvaru cīņā.</div></div>
<div class="par"><div class="verse" verse="45"><div class="verse-label">45</div>Tu esi salauzis viņa valdnieka zizli, esi darījis galu viņa spožumam un nogāzis no paaugstinājuma zemē viņa troni.</div></div>
<div class="par"><div class="verse" verse="46"><div class="verse-label">46</div>Tu esi saīsinājis viņa jaunības dienas, esi apklājis viņu ar kaunu. (Sela.)</div></div>
<div class="par"><div class="verse" verse="47"><div class="verse-label">47</div>Cik ilgi, Kungs, gribi Tu palikt pilnīgi apslēpies? Cik ilgi gailēs Tavu dusmu kvēle?</div></div>
<div class="par"><div class="verse" verse="48"><div class="verse-label">48</div>Piemini, Kungs, cik īss ir mans mūžs, cik nīcīgus Tu visus cilvēku bērnus esi radījis!</div></div>
<div class="par"><div class="verse" verse="49"><div class="verse-label">49</div>Kur ir tāds cilvēks, kas dzīvo joprojām, kas nekad neredz nāves un kas spēj izglābt savu dvēseli no nāves valsts varas? (Sela.)</div></div>
<div class="par"><div class="verse" verse="50"><div class="verse-label">50</div>Kur ir Tava senējā žēlastība, Kungs, ko Tu Dāvidam esi apsolījis ar zvērestu Savā uzticībā?</div></div>
<div class="par"><div class="verse" verse="51"><div class="verse-label">51</div>Piemini, Visuvarenais, Savu kalpu negodu, ka es nesu savās krūtīs izsmieklu no visu to daudzo tautu puses,</div></div>
<div class="par"><div class="verse" verse="52"><div class="verse-label">52</div>kuras kā Tavas naidnieces, ak, Kungs, ir vērsušas pret mums savas nievas, ar kādām tās ir centušās likt negodā Tava svaidītā gaitas!</div></div>
<div class="par"><div class="verse" verse="53"><div class="verse-label">53</div>Slavēts lai ir Tas Kungs mūžīgi! Āmen! Āmen!</div></div>
    </body>
</html>
