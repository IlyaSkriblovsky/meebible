
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida dziesma. Nesaniknojies par tiem, kas ir nekrietni, un nekļūsti naida pilns pret ļauna darītājiem!</div></div>
<div class="par"><div class="verse" verse="2"><div class="verse-label">2</div>Jo tāpat kā zāle tie ātri nokaltīs un kā lapu zaļums tie novītīs.</div></div>
<div class="par"><div class="verse" verse="3"><div class="verse-label">3</div>Ceri uz To Kungu un dari labu, paliec savā zemē un dzīvo ar godu.</div></div>
<div class="par"><div class="verse" verse="4"><div class="verse-label">4</div>Meklē savu prieku savā Kungā, tad Viņš tev dos, pēc kā tava sirds ilgojas!</div></div>
<div class="par"><div class="verse" verse="5"><div class="verse-label">5</div>Pavēli Tam Kungam savu ceļu un ceri uz Viņu, gan jau Viņš tad darīs:</div></div>
<div class="par"><div class="verse" verse="6"><div class="verse-label">6</div>Viņš tavai taisnībai liks starot kā gaismai un tavām tiesībām kā saulainai dienai.</div></div>
<div class="par"><div class="verse" verse="7"><div class="verse-label">7</div>Esi kluss Tā Kunga priekšā un gaidi uz Viņu, neesi sašutis, ja kādam laimējas un ir sekmes, nedz arī par vīru, kas dara blēdības!</div></div>
<div class="par"><div class="verse" verse="8"><div class="verse-label">8</div>Atmet dusmas un neļaujies bardzībai, neiekarsti niknumā, jo no tā ceļas tikai ļaunums!</div></div>
<div class="par"><div class="verse" verse="9"><div class="verse-label">9</div>Ļaundari taču tiks izdeldēti, bet, kas gaida uz To Kungu, iemantos zemi.</div></div>
<div class="par"><div class="verse" verse="10"><div class="verse-label">10</div>Vēl mazu brīdi - un bezdievīgā vairs nebūs. Tu raudzīsies uz viņa vietu, bet viņa tur vairs nesaskatīsi.</div></div>
<div class="par"><div class="verse" verse="11"><div class="verse-label">11</div>Bet lēnprātīgie iemantos zemi un baudīs mieru papilnam.</div></div>
<div class="par"><div class="verse" verse="12"><div class="verse-label">12</div>Bezdievīgais gan glūn savā ļaunumā uz taisno un griež zobus pret viņu,</div></div>
<div class="par"><div class="verse" verse="13"><div class="verse-label">13</div>bet Tas Kungs par viņu smejas, jo Viņš redz, ka viņa diena nāks.</div></div>
<div class="par"><div class="verse" verse="14"><div class="verse-label">14</div>Gan bezdievji paceļ zobenu un uzvelk savu stopu, lai satriektu grūtdieņus un nabagus un nomaitātu taisnā ceļa gājējus,</div></div>
<div class="par"><div class="verse" verse="15"><div class="verse-label">15</div>bet viņu zobens dursies viņu pašu sirdī, un viņu stops salūzīs.</div></div>
<div class="par"><div class="verse" verse="16"><div class="verse-label">16</div>Labāk būt taisnam ar mazumu nekā būt bezdievim un dzīvot pilnībā,</div></div>
<div class="par"><div class="verse" verse="17"><div class="verse-label">17</div>jo bezdievīgo elkonis tiks salauzts, bet tas, kas uztur taisnos, ir Tas Kungs.</div></div>
<div class="par"><div class="verse" verse="18"><div class="verse-label">18</div>Tas Kungs zina sirdsšķīsto dienas, un viņu mantojums pastāv mūžīgi.</div></div>
<div class="par"><div class="verse" verse="19"><div class="verse-label">19</div>Tie neiekļūs kaunā ļaunā dienā, un bada laikā tie būs paēduši.</div></div>
<div class="par"><div class="verse" verse="20"><div class="verse-label">20</div>Bet bezdievīgais iznīks, un tie, kas To Kungu ienīst, būs kā salmi ceplī, kā dūmi tie zudīs un izgaisīs.</div></div>
<div class="par"><div class="verse" verse="21"><div class="verse-label">21</div>Bezdievīgais ņem uz parāda un neatdod, bet taisnais ir žēlsirdīgs un devīgs.</div></div>
<div class="par"><div class="verse" verse="22"><div class="verse-label">22</div>Tā Kunga svētītie iemantos zemi, bet, kurus Viņš nolād, tie tiks izdeldēti.</div></div>
<div class="par"><div class="verse" verse="23"><div class="verse-label">23</div>Tas Kungs dara drošus vīra soļus, un Viņam ir prieks par viņa ceļu.</div></div>
<div class="par"><div class="verse" verse="24"><div class="verse-label">24</div>Kad viņš klūp, tas tomēr nenokrīt pilnīgi zemē, jo Tas Kungs tur viņa roku.</div></div>
<div class="par"><div class="verse" verse="25"><div class="verse-label">25</div>Es biju jauns un kļuvu vecs, bet nekad es neredzēju taisno atstātu, nedz arī viņa bērnus lūdzam maizi.</div></div>
<div class="par"><div class="verse" verse="26"><div class="verse-label">26</div>Viņš vienmēr iežēlojas un aizdod, un arī no viņa pēcnācēju cilts nāk svētība.</div></div>
<div class="par"><div class="verse" verse="27"><div class="verse-label">27</div>Turies tālu no ļauna un dari labu, tad tu pastāvēsi mūžīgi,</div></div>
<div class="par"><div class="verse" verse="28"><div class="verse-label">28</div>jo Tas Kungs mīl taisnu tiesu un Savus ticīgos neatstāj postā, tos nemitīgi aprūpēdams. Bet, kas atkrīt, tiek izdeldēts uz mūžiem, un bezdievīgo dzimums iznīkst.</div></div>
<div class="par"><div class="verse" verse="29"><div class="verse-label">29</div>Taisnie iemantos zemi un dzīvos tur mūžīgi.</div></div>
<div class="par"><div class="verse" verse="30"><div class="verse-label">30</div>Taisnā mute pauž gudrību, un viņa mēle runā taisnību.</div></div>
<div class="par"><div class="verse" verse="31"><div class="verse-label">31</div>Viņš glabā sirdī sava Dieva likumu, un viņa soļi neļodzās.</div></div>
<div class="par"><div class="verse" verse="32"><div class="verse-label">32</div>Bezdievīgais uzglūn taisnajam un meklē viņu nokaut.</div></div>
<div class="par"><div class="verse" verse="33"><div class="verse-label">33</div>Bet Tas Kungs viņu nepamet bezdievīgā varā un nepazudina viņu, kad to tiesā.</div></div>
<div class="par"><div class="verse" verse="34"><div class="verse-label">34</div>Gaidi uz To Kungu un nenovērsies no Viņa ceļa, tad Viņš tevi pacels, ka tu atgūsi savu zemi un ar gandarījumu redzēsi, ka bezdievīgie tiks izdeldēti!</div></div>
<div class="par"><div class="verse" verse="35"><div class="verse-label">35</div>Es redzēju kādu bezdievi darām varasdarbus un kuplojam kā Libanona ciedra koku,</div></div>
<div class="par"><div class="verse" verse="36"><div class="verse-label">36</div>bet, kad es atkal gāju garām, viņa vairs nebija, un, kad es viņu meklēju, es to vairs neatradu.</div></div>
<div class="par"><div class="verse" verse="37"><div class="verse-label">37</div>Glabā skaidru sirdi un dzenies pēc taisnības, jo miera cilvēkam beidzot labi klāsies.</div></div>
<div class="par"><div class="verse" verse="38"><div class="verse-label">38</div>Bet grēcinieki visi kopā iznīks, un bezdievīgo pēcnācēji tiks izdeldēti.</div></div>
<div class="par"><div class="verse" verse="39"><div class="verse-label">39</div>Taisnajiem nāk palīdzība no Tā Kunga, Viņš ir viņu patvērums bēdu laikā.</div></div>
<div class="par"><div class="verse" verse="40"><div class="verse-label">40</div>Tas Kungs viņiem palīdz un tos izglābj, Viņš tos izglābj no bezdievīgo rokas un sargā tos, jo tie paļaujas uz Viņu.</div></div>
    </body>
</html>
