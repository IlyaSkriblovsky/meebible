
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šī ir vārds pa vārdam tā vēstule, ko pravietis Jeremija sūtīja no Jeruzālemes vēl dzīvajiem tautas vecajiem un priesteriem, un praviešiem, un visiem ļaudīm, ko Nebukadnēcars no Jeruzālemes bija trimdā aizvedis uz Bābeli, -</div></div>
<div class="par"><div class="verse" verse="2"><div class="verse-label">2</div>kad ķēniņš Jehonja un ķēniņiene, galminieki, kā arī Jūdas un Jeruzālemes lielkungi un amatnieki un kalēji bija aizvesti no Jeruzālemes, -</div></div>
<div class="par"><div class="verse" verse="3"><div class="verse-label">3</div>un kas nosūtīta ar Ēleasu, Šafana dēlu, un ar Gemarju, Hilkija dēlu, ko Jūdas ķēniņš sūtīja uz Bābeli pie Bābeles ķēniņa Nebukadnēcara.</div></div>
<div class="par"><div class="verse" verse="4"><div class="verse-label">4</div>Vēstule skan: "Tā saka Tas Kungs, Israēla Dievs, visiem trimdiniekiem, ko Es liku izvest no Jeruzālemes uz Bābeli:</div></div>
<div class="par"><div class="verse" verse="5"><div class="verse-label">5</div>celiet namus un dzīvojiet tajos! Dēstiet dārzus un baudiet to augļus!</div></div>
<div class="par"><div class="verse" verse="6"><div class="verse-label">6</div>Ņemiet sievas un dzemdiniet dēlus un meitas! Ņemiet arī saviem dēliem sievas un dodiet savām meitām vīrus, lai viņas savukārt kļūst par mātēm dēliem un meitām, ka jūs tur vairojaties un neejat mazumā!</div></div>
<div class="par"><div class="verse" verse="7"><div class="verse-label">7</div>Rūpējieties par tās pilsētas labklājību, kurp Es jūs liku aizvest, un pielūdziet To Kungu par to, jo tās labklājība būs arī jūsu labklājība."</div></div>
<div class="par"><div class="verse" verse="8"><div class="verse-label">8</div>Jo tā saka Tas Kungs, Israēla Dievs: "Lai jūs nemaldina jūsu pravieši, kas jūsu vidū dzīvo, nedz arī jūsu zīlnieki; neticiet arī saviem sapņiem, ko jūs redzat!</div></div>
<div class="par"><div class="verse" verse="9"><div class="verse-label">9</div>Jo tie ir meli, ko viņi jums sludina Manā Vārdā, Es viņus neesmu sūtījis, tā saka Tas Kungs,</div></div>
<div class="par"><div class="verse" verse="10"><div class="verse-label">10</div>tiešām tā saka Tas Kungs: kad septiņdesmit gadi Bābelē būs pilnīgi pagājuši, tad Es atkal par jums gādāšu un izpildīšu Savu apsolījumu, ka Es jūs atvedīšu atpakaļ šinī vietā.</div></div>
<div class="par"><div class="verse" verse="11"><div class="verse-label">11</div>Jo Es zinu, kādas Man domas par jums, saka Tas Kungs, miera un glābšanas domas un ne ļaunuma un ciešanu domas, ka Es jums beigās došu to, ko jūs cerat.</div></div>
<div class="par"><div class="verse" verse="12"><div class="verse-label">12</div>Kad jūs Mani tad piesauksit, Es jums atbildēšu, un, kad jūs nāksit un Mani pielūgsit, Es jūs paklausīšu.</div></div>
<div class="par"><div class="verse" verse="13"><div class="verse-label">13</div>Kad jūs Mani meklēsit, jūs Mani atradīsit. Ja jūs no visas sirds Mani meklēsit,</div></div>
<div class="par"><div class="verse" verse="14"><div class="verse-label">14</div>Es būšu atrodams, tā saka Tas Kungs, un Es jūs salasīšu kopā no visām tautām un no visām tām vietām, uz kurieni Es jūs izraidīju, saka Tas Kungs, un atvedīšu jūs atpakaļ tanī vietā, no kurienes Es jūs liku aizvest!</div></div>
<div class="par"><div class="verse" verse="15"><div class="verse-label">15</div>Bet, kad jūs sakāt: Tas Kungs mums deva praviešus arī Bābelē, - tad lieta šāda:</div></div>
<div class="par"><div class="verse" verse="16"><div class="verse-label">16</div>tiešām tā saka Tas Kungs par ķēniņu, kas sēd uz Dāvida troņa, un par visu tautu, kas dzīvo šinī pilsētā, un par jūsu tautiešiem, kas ar jums nav gājuši trimdā,</div></div>
<div class="par"><div class="verse" verse="17"><div class="verse-label">17</div>tā saka Tas Kungs Cebaots: redzi, Es raidīšu viņiem virsū zobenu, badu, mēri un darīšu tos kā sabojātas vīģes, kas ir tik nelāgas, ka tās nevar ēst.</div></div>
<div class="par"><div class="verse" verse="18"><div class="verse-label">18</div>Un Es tos vajāšu ar zobenu, badu un mēri un padarīšu tos par baigu paraugu visām valstīm virs zemes, par lāstu un biedēkli, par apsmieklu un nievām visu tautu vidū, starp kurām Es tos esmu izklīdinājis</div></div>
<div class="par"><div class="verse" verse="19"><div class="verse-label">19</div>par sodu tam, ka tie neklausīja Maniem vārdiem, saka Tas Kungs, jo Es taču vienmēr sūtīju pie viņiem Savus kalpus praviešus, bet jūs neklausījāt," - tāds ir Tā Kunga lēmums.</div></div>
<div class="par"><div class="verse" verse="20"><div class="verse-label">20</div>"Tad klausaities Tā Kunga vārdu, jūs līdzi paņemtie, ko Es liku izvest no Jeruzālemes uz Bābeli!"</div></div>
<div class="par"><div class="verse" verse="21"><div class="verse-label">21</div>Tad nu tā saka Tas Kungs Cebaots, Israēla Dievs, par Ahabu, Kolajas dēlu, un par Cedekiju, Maāsejas dēlu, kas abi jums sludina par nākotni melus Manā Vārdā: "Es tos nodošu Bābeles ķēniņa Nebukadnēcara rokās, lai viņš tos soda ar nāvi jūsu acu priekšā!"</div></div>
<div class="par"><div class="verse" verse="22"><div class="verse-label">22</div>Starp Jūdas ļaudīm, kas aizvesti trimdā uz Bābeli, radīsies lāstu vārds, un tie sacīs: "Lai Tas Kungs tev dara kā Cedekijam un kā Ahabam, kurus Bābeles ķēniņš cepināja ugunī</div></div>
<div class="par"><div class="verse" verse="23"><div class="verse-label">23</div>par sodu tam, ka tie Israēlā ļāvās bezdievībai, pārkāpa laulību ar savu tuvāko sievām un sludināja melus Manā Vārdā, ko Es tiem nebiju pavēlējis. Man tas ir droši zināms, un Es to apliecinu," saka Tas Kungs.</div></div>
<div class="par"><div class="verse" verse="24"><div class="verse-label">24</div>Šemajam no Nehelamas saki:</div></div>
<div class="par"><div class="verse" verse="25"><div class="verse-label">25</div>"Tā saka Tas Kungs Cebaots, Israēla Dievs: tādēļ ka tu sūtīji savā vārdā vēstuli visai tautai Jeruzālemē un priesterim Cefanjam, Maāsejas dēlam, un visiem priesteriem, ziņodams:</div></div>
<div class="par"><div class="verse" verse="26"><div class="verse-label">26</div>Tas Kungs ir tevi iecēlis par priesteri priestera Jojadas vietā, lai Tā Kunga namā būtu uzraugs pār katru prātu zaudējušo, kas uzstājas kā pravietis, ka tu to savaldi, ieslēdz kakla dzelžos un ieliec siekstā, -</div></div>
<div class="par"><div class="verse" verse="27"><div class="verse-label">27</div>kāpēc tad tu neuzstājies pret Jeremiju no Anatotas, kas uzskata sevi par pravieti starp jums?</div></div>
<div class="par"><div class="verse" verse="28"><div class="verse-label">28</div>Tādēļ taču viņš sūtīja mums uz Bābeli vēstuli, kurā viņš saka: tas vēl ilgi tā paliks; celiet namus un dzīvojiet tajos, dēstiet dārzus un baudiet to augļus!"</div></div>
<div class="par"><div class="verse" verse="29"><div class="verse-label">29</div>Kad priesteris Cefanja bija izlasījis šo vēstuli pats pravietim Jeremijam priekšā,</div></div>
<div class="par"><div class="verse" verse="30"><div class="verse-label">30</div>tad pār Jeremiju nāca Tā Kunga vārds:</div></div>
<div class="par"><div class="verse" verse="31"><div class="verse-label">31</div>"Sūti visiem trimdā aizvestajiem šādu ziņu: tā saka Tas Kungs par Šemaju no Nehalamas: tā kā Šemaja uzstājies pie jums kā pravietis un Es neesmu viņu sūtījis, tad viņš jūs ir pavedinājis paļauties uz meliem,</div></div>
<div class="par"><div class="verse" verse="32"><div class="verse-label">32</div>un tādēļ saka Tas Kungs: redzi, Es likšu to nožēlot Šemajam no Nehalamas un viņa pēcnācējiem! Viņam nebūs neviena pēcnācēja, kas dzīvo šīs tautas vidū; viņš nepiedzīvos arī to laimi, ko Es esmu paredzējis piešķirt Savai tautai, saka Tas Kungs, jo viņš skubināja nepaklausīt Tam Kungam un atkāpties no Viņa."</div></div>
    </body>
</html>
