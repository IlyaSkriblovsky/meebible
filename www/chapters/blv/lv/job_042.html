
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ījabs atbildēja Tam Kungam un sacīja:</div></div>
<div class="par"><div class="verse" verse="2"><div class="verse-label">2</div>"Es zinu, ka Tu visu spēj un Tev nav nekāds nodoms neizpildāms.</div></div>
<div class="par"><div class="verse" verse="3"><div class="verse-label">3</div>Kas tad ir bijis tas, kas bez zināšanām aptumšojis Dieva padomu? Es esmu runājis, bet man nebija pareizas izpratnes par lietām: tās man bija pārāk brīnišķīgas parādības, un tās izprast man nebija iespējams.</div></div>
<div class="par"><div class="verse" verse="4"><div class="verse-label">4</div>Ak, klausi, lūdzams, mani, jo es gribu runāt; es gribu Tevi jautāt - Tu atbildi man un pamāci mani!</div></div>
<div class="par"><div class="verse" verse="5"><div class="verse-label">5</div>Līdz šim es tikai no ļaudīm biju dzirdējis par Tevi, tagad arī mana acs Tevi skatījusi!</div></div>
<div class="par"><div class="verse" verse="6"><div class="verse-label">6</div>Tāpēc atzīstu sevi par vainīgu un nožēloju savu rīcību, būdams gatavs sēdēt pīšļos un pelnos."</div></div>
<div class="par"><div class="verse" verse="7"><div class="verse-label">7</div>Un notika, pēc tam kad Tas Kungs šos vārdus bija Ījabam sacījis, tad Tas Kungs sacīja temanietim Ēlifasam: "Mana dusmu kvēle ir iedegusies pret tevi un taviem divi draugiem, jo jūs neesat par Mani runājuši kā pienākas - ne tā, kā Mans kalps Ījabs.</div></div>
<div class="par"><div class="verse" verse="8"><div class="verse-label">8</div>Un tagad - izraugiet sev septiņus vēršus un septiņus aunus un ejiet pie Mana kalpa Ījaba, un upurējiet kā dedzināmo upuri jūsu pašu labā, un Mans kalps Ījabs par jums lai aizlūdz, jo tikai viņa dēļ Es negribu jums ar ļaunu atmaksāt par jūsu muļķīgo neprātību, jo jūs neesat par Mani runājuši kā pienākas - ne tā, kā Mans kalps Ījabs."</div></div>
<div class="par"><div class="verse" verse="9"><div class="verse-label">9</div>Un tad temanietis Ēlifass, šuahietis Bildads un naamatietis Cofars nogāja un darīja tā, kā Tas Kungs bija viņiem runājis. Un Tas Kungs uzlūkoja Ījabu un ievēroja viņa teiktos aizlūgumus par saviem draugiem.</div></div>
<div class="par"><div class="verse" verse="10"><div class="verse-label">10</div>Un Tas Kungs atjaunoja Ījaba agrāko labklājību, kad viņš bija aizlūdzis savu draugu labā; un Tas Kungs piešķīra Ījabam divkārt to, kas vien bija tam piederējis.</div></div>
<div class="par"><div class="verse" verse="11"><div class="verse-label">11</div>Un tad pie viņa atnāca sērst visi viņa brāļi un visas viņa māsas, un visi viņa pazīstamie, kādi iepriekš bija bijuši, un tie ar viņu kopā ēda maizi viņa namā, un tie izteica viņam līdzjūtību un viņu iepriecināja visās tais nelaimēs, kādām Tas Kungs bija licis nākt pār viņu. Un ikviens no viņiem deva tam vienu kesitu un ikkatrs vienu zelta gredzenu.</div></div>
<div class="par"><div class="verse" verse="12"><div class="verse-label">12</div>Un Tas Kungs svētīja Ījaba beidzamās mūža dienas vairāk nekā viņa dzīves sākumu; un viņam piederēja četrpadsmit tūkstoši sīklopu un seši tūkstoši kamieļu, un tūkstotis jūgu vēršu, un tūkstoš ēzeļu mātes.</div></div>
<div class="par"><div class="verse" verse="13"><div class="verse-label">13</div>Un viņam dzima no jauna septiņi dēli un trīs meitas.</div></div>
<div class="par"><div class="verse" verse="14"><div class="verse-label">14</div>Un viņš nosauca pirmās meitas vārdu: Jemūa, otras vārdu: Kecija, bet trešās vārdu: Keren-Hapūha,</div></div>
<div class="par"><div class="verse" verse="15"><div class="verse-label">15</div>un visā zemē nevarēja atrast tik skaistas sievas, kādas bija Ījaba meitas. Un viņu tēvs iedalīja tām dzimtas īpašumu viņu brāļu vidū.</div></div>
<div class="par"><div class="verse" verse="16"><div class="verse-label">16</div>Un pēc tam Ījabs nodzīvoja simts četrdesmit gadus, un viņš pieredzēja gan savus bērnus, gan savu bērnu bērnus - četrus augumus.</div></div>
<div class="par"><div class="verse" verse="17"><div class="verse-label">17</div>Un Ījabs nomira vecs un padzīvojis gana gadu.</div></div>
    </body>
</html>
