
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Es noslēdzu derību ar paša acīm, ka es neuzlūkošu nevienu jaunavu,</div></div>
<div class="par"><div class="verse" verse="2"><div class="verse-label">2</div>jo kādu tad atmaksu man Dievs piešķirtu no augšienes un kādu mantojumu Visuvarenais no debess augstumiem?</div></div>
<div class="par"><div class="verse" verse="3"><div class="verse-label">3</div>Vai tas nav posts negodīgam un nelaime tam, kas dara ļaunus darbus?</div></div>
<div class="par"><div class="verse" verse="4"><div class="verse-label">4</div>Vai Viņš neredz manus ceļus, vai Viņš gan neskaita visus manus soļus?</div></div>
<div class="par"><div class="verse" verse="5"><div class="verse-label">5</div>Ja es kādreiz ar netaisnību esmu gājis kopā un ja manas kājas steigušās, lai kādu apkrāptu,</div></div>
<div class="par"><div class="verse" verse="6"><div class="verse-label">6</div>tad lai Dievs mani nosver taisnīgā svaru kausā, un tad Viņš droši atzīs manu nenoziedzību!</div></div>
<div class="par"><div class="verse" verse="7"><div class="verse-label">7</div>Ja jebkad mani soļi būtu novērsušies no taisnā ceļa un ja manas acis būtu devušas vielu sirds iekārei, un ja kaut nieks ir spējis pielipt manām rokām,</div></div>
<div class="par"><div class="verse" verse="8"><div class="verse-label">8</div>tad liec man sēt, un lai cits to ēd, un lai ar saknēm top izrauti visi mani iedēsti!</div></div>
<div class="par"><div class="verse" verse="9"><div class="verse-label">9</div>Ja mana sirds būtu aizrāvusies pēc kādas citas sievas vai ja es būtu glūnējis kaimiņos pie svešām durvīm,</div></div>
<div class="par"><div class="verse" verse="10"><div class="verse-label">10</div>tad lai mana sieva maļ miltus citam, un lai citi noliecas pār viņu!</div></div>
<div class="par"><div class="verse" verse="11"><div class="verse-label">11</div>Tik tiešām tā būtu negantība un kauna lieta, un tas būtu pārkāpums, kas tiesnešiem sodāms.</div></div>
<div class="par"><div class="verse" verse="12"><div class="verse-label">12</div>Jo uguns ir tā, kas rij līdz pat pazemei; tā būtu iznīcinājusi visu manu guvumu.</div></div>
<div class="par"><div class="verse" verse="13"><div class="verse-label">13</div>Ja es sava kalpa vai savas kalpones tiesības nebūtu pasargājis, kad viņiem radās nesaskaņas ar mani,</div></div>
<div class="par"><div class="verse" verse="14"><div class="verse-label">14</div>ko tad es spētu darīt, ja pret mani celtos pats Dievs? Ja Viņš lietu izmeklētu, ko es atbildētu Viņam?</div></div>
<div class="par"><div class="verse" verse="15"><div class="verse-label">15</div>Vai Viņš, kas mani mātes miesās radījis, nav darinājis arī viņus? Un vai Viņš nav mūs mātes klēpī veidojis par vienu un to pašu?</div></div>
<div class="par"><div class="verse" verse="16"><div class="verse-label">16</div>Vai es gan esmu viņu iekāroto liedzis nabagiem, vai es esmu pieļāvis, ka atraitnes acis īgtu?</div></div>
<div class="par"><div class="verse" verse="17"><div class="verse-label">17</div>Vai es savu maizes riecienu esmu viens pats ēdis, vai arī bārabērns no tā neēda?</div></div>
<div class="par"><div class="verse" verse="18"><div class="verse-label">18</div>Nē, no manas jaunības viņš pie manis ir uzaudzis kā pie tēva, un no savas mātes miesām es viņu esmu žēlojis.</div></div>
<div class="par"><div class="verse" verse="19"><div class="verse-label">19</div>Vai es esmu vienaldzīgi noraudzījies, ja kāds bez apģērba gāja bojā vai kad apspiestam nebija ar ko apsegties?</div></div>
<div class="par"><div class="verse" verse="20"><div class="verse-label">20</div>Un vai es no viņa gurniem būtu guvis svētījumu, ja manu jēru ādas tos nebūtu allaž sasildījušas,</div></div>
<div class="par"><div class="verse" verse="21"><div class="verse-label">21</div>un, ja es jebkad savu roku stingri būtu pacēlis pret bāreni, būdams pārliecināts, ka es tiesā atradīšu atbalstu,</div></div>
<div class="par"><div class="verse" verse="22"><div class="verse-label">22</div>tad lai mans plecs atkrīt no mana skausta un lai mana roka tiek nolauzta no pleca!</div></div>
<div class="par"><div class="verse" verse="23"><div class="verse-label">23</div>Un kā šausmas tad pār mani būtu nācis Dieva sods, Viņa varenības un diženuma priekšā es nebūtu varējis pastāvēt.</div></div>
<div class="par"><div class="verse" verse="24"><div class="verse-label">24</div>Ja es būtu licis savu cerību uz zeltu jeb vai smalkam zelta izstrādājumam es būtu teicis: tu tas esi, uz ko es paļaujos;</div></div>
<div class="par"><div class="verse" verse="25"><div class="verse-label">25</div>ja es tādēļ vien būtu bijis līksms, ka man ir daudz mantas un ka mana roka ir guvusi panākumus;</div></div>
<div class="par"><div class="verse" verse="26"><div class="verse-label">26</div>ja es saules gaismā būtu raudzījies, kad tā spīdēja, vai mēnesī, kad tas savās gaitās spoži tecēja,</div></div>
<div class="par"><div class="verse" verse="27"><div class="verse-label">27</div>vai slepeni savā sirdsprātā es būtu ļāvies samulsināties un savu roku no mutes uz tiem būtu pacēlis, tos godinot, -</div></div>
<div class="par"><div class="verse" verse="28"><div class="verse-label">28</div>arī tas jau būtu bijis noziegums, kas tiesnešiem sodāms, jo es būtu Dievu debesu augstumos pievīlis ar nepatiesību.</div></div>
<div class="par"><div class="verse" verse="29"><div class="verse-label">29</div>Un, ja es būtu līksmojies sava ienaidnieka posta dēļ, ka es būtu bijis sajūsmināts par to, ka viņš tagad saņēmis sodu,</div></div>
<div class="par"><div class="verse" verse="30"><div class="verse-label">30</div>nē, tomēr es savai mutei neatļāvu grēkot, ka es būtu lādējis viņa dvēseli, ka mana mēle ar lāstu būtu kārojusi pēc viņa dzīvības.</div></div>
<div class="par"><div class="verse" verse="31"><div class="verse-label">31</div>Un vai manas paša telts vīri neiebilstu: kas kaut vienu ir atradis, kas nebūtu bijis paēdis no viņa gaļas bļodas?</div></div>
<div class="par"><div class="verse" verse="32"><div class="verse-label">32</div>Nē, svešiniekam nekad nevajadzēja pārnakšņot laukā, un savas durvis es pats labprāt vēru vaļā ceļiniekam.</div></div>
<div class="par"><div class="verse" verse="33"><div class="verse-label">33</div>Ja es būtu slēpis savus pārkāpumus, kā parasts ļaužu starpā, tos glabādams savās krūtīs,</div></div>
<div class="par"><div class="verse" verse="34"><div class="verse-label">34</div>tāpēc ka es baidītos no lielā ļaužu pulka vai no savu radu nicinājuma, tad es būtu izturējies klusu un pat nebūtu gājis laukā pa durvīm.</div></div>
<div class="par"><div class="verse" verse="35"><div class="verse-label">35</div>Ak, kaut jel būtu kāds, kas mani uzklausītu! Lūk, še ir mans paraksts, lai man atbild pats Visuvarenais. Ak, kaut man būtu tā grāmata, ko rakstījis mans pretinieks!</div></div>
<div class="par"><div class="verse" verse="36"><div class="verse-label">36</div>Tiešām, es to celtu uz saviem pleciem un iznestu visiem parādīt, es to sev aptītu ap deniņiem kā galvas rotu!</div></div>
<div class="par"><div class="verse" verse="37"><div class="verse-label">37</div>Tad es ar prieku viņam paziņotu savu soļu skaitu un sniegtu arī to pamatojumu; kā kāds augsts vadonis es tad tuvotos viņam!</div></div>
<div class="par"><div class="verse" verse="38"><div class="verse-label">38</div>Un, ja mana druva kādreiz par mani būtu žēlojusies un visas druvas vagas būtu raudājušas,</div></div>
<div class="par"><div class="verse" verse="39"><div class="verse-label">39</div>un ja arī ieņēmumu no druvas es bez kādas atlīdzības būtu izlietojis sev un būtu licis vaidēt tās īstajiem īpašniekiem - druvas arājiem,</div></div>
<div class="par"><div class="verse" verse="40"><div class="verse-label">40</div>tad lai man kviešu vietā izaug dadži un miežu vietā nikna vārpu zāle!" Tā noslēdzas Ījaba vārdi.</div></div>
    </body>
</html>
