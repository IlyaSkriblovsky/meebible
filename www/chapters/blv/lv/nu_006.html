
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="2"><div class="verse-label">2</div>"Runā uz Israēla bērniem un saki tiem: ja vīrs vai sieva apsolījušies nodot sevišķu zvērestu kļūt par nazīrieti, lai būtu īpašā piederībā Tam Kungam,</div></div>
<div class="par"><div class="verse" verse="3"><div class="verse-label">3</div>tad viņam būs atturēties no vīna un reibinošiem dzērieniem; nedz vīna etiķi, nedz stipra dzēriena etiķi tam nebūs dzert, nedz vīnogu sulu, nedz ko citu, kas darināts no vīnogām, un neēst nedz zaļas, nedz žāvētas vīnogas.</div></div>
<div class="par"><div class="verse" verse="4"><div class="verse-label">4</div>Visu savu nazīrieša solījuma laiku tam neko tādu nebūs baudīt, kas sataisīts no vīna koka, sākot ar kauliņiem līdz atvašu galotnēm.</div></div>
<div class="par"><div class="verse" verse="5"><div class="verse-label">5</div>Visu viņa nazīrieša solījuma laiku skujamam nazim nebūs iet pār viņa galvu; kamēr tās dienas paies, kurās viņš solījies vienīgi Tam Kungam piederēt, tikmēr lai viņš paliek svēts un lai audzē savus galvas matus garus.</div></div>
<div class="par"><div class="verse" verse="6"><div class="verse-label">6</div>Tāpēc visu šo sava solījuma laiku Tam Kungam lai viņš neiet pie miroņa:</div></div>
<div class="par"><div class="verse" verse="7"><div class="verse-label">7</div>ne pie sava tēva, ne pie savas mātes, ne pie sava brāļa, ne pie savas māsas,- viņš lai nepadara sevi nešķīstu gar tiem, kad tie ir miruši; arī viņš pats lai sevi nepadara nešķīstu, tāpēc ka solījums Dievam ir uz viņa galvas:</div></div>
<div class="par"><div class="verse" verse="8"><div class="verse-label">8</div>visu sava nazīrieša solījuma laiku viņš ir svēts Tam Kungam.</div></div>
<div class="par"><div class="verse" verse="9"><div class="verse-label">9</div>Un, ja viņam līdzās kāds piepeši un negaidot nomirst, ka viņš savu svētīto galvu sagānītu, tad viņam būs savas šķīstīšanās dienā jānoskuj sava galva, septītajā dienā viņam to būs noskūt.</div></div>
<div class="par"><div class="verse" verse="10"><div class="verse-label">10</div>Bet astotajā dienā viņam jāatnes divas ūbeles vai divi jauni baloži priesterim pie Saiešanas telts durvīm.</div></div>
<div class="par"><div class="verse" verse="11"><div class="verse-label">11</div>Un priesteris lai tos sataisa upurim, vienu grēku upurim, bet otru dedzināmam upurim, un viņš lai tā salīdzinās par grēku gar mirušo. Tāpat lai viņš svētī savu galvu tanī pašā dienā.</div></div>
<div class="par"><div class="verse" verse="12"><div class="verse-label">12</div>Pēc tam lai viņš atkal uzņem savu solījuma laiku Tam Kungam un lai pienes par vainas izpirkšanas upuri gadu vecu jēru; bet iepriekšējās dienas būs veltas, jo viņa nazīrieša solījums tika sagānīts.</div></div>
<div class="par"><div class="verse" verse="13"><div class="verse-label">13</div>Un šis ir bauslības likums par nazīrieti: tanī dienā, kad viņa solījuma laiks ir notecējis, viņš ir jānoved pie Saiešanas telts durvīm.</div></div>
<div class="par"><div class="verse" verse="14"><div class="verse-label">14</div>Un viņš lai pienes savu upuri Tam Kungam, proti, nevainojamu gadu vecu jēru par dedzināmo upuri, bet vienu citu bez vainas gadu vecu aitiņu par grēku upuri un vienu bez vainas aunu par pateicības upuri;</div></div>
<div class="par"><div class="verse" verse="15"><div class="verse-label">15</div>un grozu ar neraudzētu maizi, plāceņus no smalkiem kviešu miltiem, iejauktus eļļā, plānos raušus no neraudzētas mīklas, kas apziesti ar eļļu, līdz ar ēdamiem upuriem un līdz ar dzeramiem upuriem.</div></div>
<div class="par"><div class="verse" verse="16"><div class="verse-label">16</div>Un priesteris lai to nes Tā Kunga priekšā, un lai viņš sataisa gan viņa grēku upuri, gan viņa dedzināmo upuri.</div></div>
<div class="par"><div class="verse" verse="17"><div class="verse-label">17</div>Bet aunu lai viņš sagatavo par kaujamo pateicības upuri Tam Kungam klāt pie groza ar neraudzētām maizēm; priesteris lai sagatavo gan viņa ēdamo, gan viņa dzeramo upuri.</div></div>
<div class="par"><div class="verse" verse="18"><div class="verse-label">18</div>Bet pēc tam nazīrietim pie Saiešanas telts durvīm ir jānodzen mati no savas svētītās galvas un jāņem savi svētītie mati un jāliek tie ugunī, kas deg zem kaujamā pateicības upura.</div></div>
<div class="par"><div class="verse" verse="19"><div class="verse-label">19</div>Un lai priesteris ņem auna vārīto priekšas pleci no groza un neraudzētās mīklas plāceni, un vienu neraudzētās mīklas plāno rausi un lai tos liek nazīrieša rokās pēc tam, kad viņš ir pilnīgi noskuvis savus matus.</div></div>
<div class="par"><div class="verse" verse="20"><div class="verse-label">20</div>Un priesteris lai tos šūpo šurpu turpu kā līgojamo upuri Tā Kunga priekšā; tā ir svēta dāvana priesterim, līgojamā upura krūšu gabals un cilājamā upura pleča gabals; bet pēc tam nazīrietis var atkal dzert vīnu."</div></div>
<div class="par"><div class="verse" verse="21"><div class="verse-label">21</div>Šis ir bauslības likums par nazīrieti, kas Tam Kungam ir solījis savu dāvanu un ar īpašu zvērestu arī to, ko viņa roka spēj; pēc sava solījuma, ko viņš ir solījis, viņam ir jārīkojas pēc nazīrieša bauslības likuma.</div></div>
<div class="par"><div class="verse" verse="22"><div class="verse-label">22</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="23"><div class="verse-label">23</div>"Runā uz Āronu un viņa dēliem: tā jums būs svētīt Israēla bērnus, sakot tiem:</div></div>
<div class="par"><div class="verse" verse="24"><div class="verse-label">24</div>TAS KUNGS LAI TEVI SVĒTĪ UN LAI TEVI PASARGĀ!</div></div>
<div class="par"><div class="verse" verse="25"><div class="verse-label">25</div>TAS KUNGS LAI APGAISMO SAVU VAIGU PĀR TEVI UN LAI IR TEV ŽĒLĪGS!</div></div>
<div class="par"><div class="verse" verse="26"><div class="verse-label">26</div>TAS KUNGS LAI PACEĻ SAVU VAIGU UZ TEVI UN LAI DOD TEV MIERU!</div></div>
<div class="par"><div class="verse" verse="27"><div class="verse-label">27</div>Un lieciet Manu Vārdu šādi uz Israēla bērniem, un Es tos svētīšu."</div></div>
    </body>
</html>
