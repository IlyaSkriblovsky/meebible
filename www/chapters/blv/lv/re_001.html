
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jēzus Kristus atklāsme, ko Viņam devis Dievs, lai rādītu Saviem kalpiem, kam jānotiek drīzumā un ko Viņš, sūtīdams Savu eņģeli, darījis zināmu Savam kalpam Jānim,</div></div>
<div class="par"><div class="verse" verse="2"><div class="verse-label">2</div>kas apliecinājis Dieva vārdu un Jēzus Kristus liecību, visu, ko viņš redzējis.</div></div>
<div class="par"><div class="verse" verse="3"><div class="verse-label">3</div>Svētīgs tas, kas lasa, un tie, kas klausās pravieša vēstījuma vārdus un tur to, kas šeit rakstīts; jo noliktais laiks ir tuvu.</div></div>
<div class="par"><div class="verse" verse="4"><div class="verse-label">4</div>Jānis septiņām draudzēm Āzijā! Žēlatība jums un miers no Tā, kas ir, kas bija un kas nāk, un no tiem septiņiem gariem, kas Viņa goda krēsla priekšā,</div></div>
<div class="par"><div class="verse" verse="5"><div class="verse-label">5</div>un no Jēzus Kristus, kas ir uzticīgais liecinieks, mirušo pirmdzimtais, zemes ķēniņu valdnieks. Viņam, kas mūs mīlējis, kas mūs ar Savām asinīm atsvabinājis no mūsu grēkiem</div></div>
<div class="par"><div class="verse" verse="6"><div class="verse-label">6</div>un kas mūs darījis par ķēniņiem, par priesteriem Dievam, Savam Tēvam, Viņam lai ir slava un vara mūžu mūžos! Āmen!</div></div>
<div class="par"><div class="verse" verse="7"><div class="verse-label">7</div>Redzi, Viņš nāk uz padebešiem; Viņu redzēs katra acs un tie, kas Viņu dūruši; par Viņu vaimanās visas zemes ciltis. Jā! Āmen!</div></div>
<div class="par"><div class="verse" verse="8"><div class="verse-label">8</div>"Es esmu Alfa un Omega!" saka Kungs Dievs, kas ir, kas bija, kas nāk, Visuvaldītājs!</div></div>
<div class="par"><div class="verse" verse="9"><div class="verse-label">9</div>Es, Jānis, jūsu brālis un dalībnieks bēdās, Valstībā un Jēzus gaidās, biju salā, ko sauc par Patmu, Dieva vārda un Jēzus liecības dēļ.</div></div>
<div class="par"><div class="verse" verse="10"><div class="verse-label">10</div>Tā Kunga dienā es tapu aizrauts garā un dzirdēju aiz manis balsi kā bazūni saucam:</div></div>
<div class="par"><div class="verse" verse="11"><div class="verse-label">11</div>"To, ko tu redzi, raksti grāmatā un sūti septiņām draudzēm: Efezā, Smirnā, Pergamā, Tiatīrā, Sardos, Filadelfijā un Lāodikejā."</div></div>
<div class="par"><div class="verse" verse="12"><div class="verse-label">12</div>Es apgriezos redzēt balsi, kas runāja ar mani, un apgriezies ieraudzīju septiņus zelta lukturus,</div></div>
<div class="par"><div class="verse" verse="13"><div class="verse-label">13</div>lukturu vidū kādu Cilvēka Dēlam līdzīgu, ieģērbtu garos svārkos un apjoztu ar zelta jostu ap krūtīm.</div></div>
<div class="par"><div class="verse" verse="14"><div class="verse-label">14</div>Bet Viņa galva un mati bija kā sniegbalta vilna, Viņa acis kā uguns liesmas,</div></div>
<div class="par"><div class="verse" verse="15"><div class="verse-label">15</div>Viņa kājas līdzīgas zelta metālam, krāsnī kausētam, un Viņa balss kā lielu ūdeņu balss.</div></div>
<div class="par"><div class="verse" verse="16"><div class="verse-label">16</div>Viņam bija labajā rokā septiņas zvaigznes, no Viņa mutes izgāja zobens, abās pusēs ass, un Viņa vaigs spīdēja kā saule savā spēkā.</div></div>
<div class="par"><div class="verse" verse="17"><div class="verse-label">17</div>Un, kad es redzēju Viņu, es nokritu pie Viņa kājām kā miris, bet Viņš man uzlika Savu labo roku, sacīdams: nebīsties! Es esmu Pirmais un Pēdējais un Dzīvais.</div></div>
<div class="par"><div class="verse" verse="18"><div class="verse-label">18</div>Es biju miris un, redzi, Es esmu dzīvs mūžu mūžam, un Man ir nāves un elles atslēgas.</div></div>
<div class="par"><div class="verse" verse="19"><div class="verse-label">19</div>Tad nu raksti, ko tu redzēji, kas ir un kas notiks turpmāk.</div></div>
<div class="par"><div class="verse" verse="20"><div class="verse-label">20</div>Noslēpums par septiņām zvaigznēm, ko tu redzēji Manā labajā rokā, un par septiņiem zelta lukturiem: septiņas zvaigznes ir septiņu draudžu eņģeļi, un septiņi lukturi ir septiņas draudzes.</div></div>
    </body>
</html>
