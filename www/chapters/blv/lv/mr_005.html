
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un tie nonāca viņpus jūras, geraziešu zemē.</div></div>
<div class="par"><div class="verse" verse="2"><div class="verse-label">2</div>Un, Viņam no laivas izkāpjot, tūdaļ nāca pretim no kapiem cilvēks ar nešķīstu garu,</div></div>
<div class="par"><div class="verse" verse="3"><div class="verse-label">3</div>kam bija sava mītne kapos un ko neviens nevarēja ne ķēdēm saistīt.</div></div>
<div class="par"><div class="verse" verse="4"><div class="verse-label">4</div>Jo tas pinekļiem un ķēdēm daudzkārt bija saistīts; bet viņš salauza ķēdes un sarāva pinekļus, un neviens to nespēja savaldīt.</div></div>
<div class="par"><div class="verse" verse="5"><div class="verse-label">5</div>Un tas bija vienmēr naktīm un dienām kapos un kalnos, brēca un sita sevi ar akmeņiem.</div></div>
<div class="par"><div class="verse" verse="6"><div class="verse-label">6</div>Bet, Jēzu no tālienes ieraudzījis, tas skrēja un metās Viņa priekšā zemē</div></div>
<div class="par"><div class="verse" verse="7"><div class="verse-label">7</div>un brēca ar stipru balsi un sacīja: "Kas man ar Tevi, Jēzu, Tu Dieva, Visuaugstākā, Dēls? No Dieva puses, lūdzu, nemoki mani!"</div></div>
<div class="par"><div class="verse" verse="8"><div class="verse-label">8</div>Jo Viņš uz to sacīja: "Izej, tu nešķīstais gars, no tā cilvēka!"</div></div>
<div class="par"><div class="verse" verse="9"><div class="verse-label">9</div>Un Viņš tam jautāja: "Kāds tev vārds?" Un tas Viņam saka: "Vārds man leģions, jo mūsu ir daudz."</div></div>
<div class="par"><div class="verse" verse="10"><div class="verse-label">10</div>Un tas Viņu ļoti lūdza, lai Viņš neizdzītu tos no tā apgabala.</div></div>
<div class="par"><div class="verse" verse="11"><div class="verse-label">11</div>Bet tur pie kalna liels cūku pulks bija ganos.</div></div>
<div class="par"><div class="verse" verse="12"><div class="verse-label">12</div>Un tie Viņu lūdza, sacīdami: "Sūti mūs cūkās, ka tanīs ieskrienam."</div></div>
<div class="par"><div class="verse" verse="13"><div class="verse-label">13</div>Un Viņš tiem to atļāva, un nešķīstie gari izgājuši ieskrēja cūkās; un cūku pulks no krasta iegāzās jūrā. To bija ap divi tūkstoši, un tās noslīka jūrā.</div></div>
<div class="par"><div class="verse" verse="14"><div class="verse-label">14</div>Un viņu gani bēga un stāstīja to pilsētā un uz laukiem; un tie izgāja raudzīt, kas noticis.</div></div>
<div class="par"><div class="verse" verse="15"><div class="verse-label">15</div>Un tie nāk pie Jēzus un ierauga ļauna gara apsēsto tur sēžam apģērbtu un pilnā prātā, to pašu, kam tas leģions bijis; un tie izbijās.</div></div>
<div class="par"><div class="verse" verse="16"><div class="verse-label">16</div>Un tie, kas to bija redzējuši, viņiem stāstīja, kā ļaunā gara apsēstam bija noticis un par tām cūkām.</div></div>
<div class="par"><div class="verse" verse="17"><div class="verse-label">17</div>Un tie sāka Viņu lūgt, lai no viņu robežām izejot.</div></div>
<div class="par"><div class="verse" verse="18"><div class="verse-label">18</div>Un, kad Viņš kāpa laivā, tad ļaunā gara apsēstais Viņu lūdza, lai tas varētu palikt pie Viņa.</div></div>
<div class="par"><div class="verse" verse="19"><div class="verse-label">19</div>Bet Viņš tam neļāva un saka tam: "Ej savās mājās pie savējiem un stāsti tiem, kādas lielas lietas Tas Kungs tev darījis un kā Viņš par tevi apžēlojies."</div></div>
<div class="par"><div class="verse" verse="20"><div class="verse-label">20</div>Un tas nogāja un sāka sludināt visā desmit pilsētu apgabalā, ko Jēzus tam bija darījis, un visi brīnījās.</div></div>
<div class="par"><div class="verse" verse="21"><div class="verse-label">21</div>Un, kad Jēzus atkal laivā bija pārcēlies uz otru malu, tad daudz ļaužu sapulcējās pie Viņa, un Viņš bija jūrmalā.</div></div>
<div class="par"><div class="verse" verse="22"><div class="verse-label">22</div>Un redzi, nāk viens no sinagogas priekšniekiem, Jairs vārdā, un, Viņu redzēdams, tas krīt pie Viņa kājām</div></div>
<div class="par"><div class="verse" verse="23"><div class="verse-label">23</div>un Viņu ļoti lūdz, sacīdams: "Mana meitiņa mirst, lūdzams, nāc un uzliec tai rokas, ka viņa top vesela un dzīvo."</div></div>
<div class="par"><div class="verse" verse="24"><div class="verse-label">24</div>Un Viņš ar to nogāja. Un daudz ļaužu Viņam gāja pakaļ un drūzmējās ap Viņu.</div></div>
<div class="par"><div class="verse" verse="25"><div class="verse-label">25</div>Un tur bija kāda sieva, kas jau divpadsmit gadus slimoja ar asiņošanu.</div></div>
<div class="par"><div class="verse" verse="26"><div class="verse-label">26</div>Un tā daudz bija cietusi no daudziem ārstiem un iztērējusi visu savu rocību un palīdzību nebija atradusi, bet slimība bija kļuvusi vēl ļaunāka.</div></div>
<div class="par"><div class="verse" verse="27"><div class="verse-label">27</div>Šī, par Jēzu dzirdējusi, nāca ļaužu pulkā un aizskāra no mugurpuses Viņa drēbes,</div></div>
<div class="par"><div class="verse" verse="28"><div class="verse-label">28</div>jo tā sacīja: "Ja vien Viņa drēbes aizskaršu, tad tapšu vesela."</div></div>
<div class="par"><div class="verse" verse="29"><div class="verse-label">29</div>Un tūdaļ viņas asins avots izsīka un viņa manīja savās miesās, ka no tās kaites bija dziedināta.</div></div>
<div class="par"><div class="verse" verse="30"><div class="verse-label">30</div>Un Jēzus tūdaļ, Sevī nomanīdams, ka spēks no Viņa izgājis, apgriezās ļaudīs un sacīja: "Kas Manas drēbes aizskāris?"</div></div>
<div class="par"><div class="verse" verse="31"><div class="verse-label">31</div>Un Viņa mācekļi Viņam sacīja: "Tu redzi, ka ļaudis Tev spiežas virsū, un Tu saki: kas Mani aizskāris?"</div></div>
<div class="par"><div class="verse" verse="32"><div class="verse-label">32</div>Un Viņš skatījās un gribēja to ieraudzīt, kas to bija darījusi.</div></div>
<div class="par"><div class="verse" verse="33"><div class="verse-label">33</div>Bet sieva, izbijusies un drebēdama, zinādama, kas ar viņu noticis, nāca un krita Viņa priekšā pie zemes un pateica Viņam visu patiesību.</div></div>
<div class="par"><div class="verse" verse="34"><div class="verse-label">34</div>Bet Viņš uz to sacīja: "Mana meita, tava ticība tev ir palīdzējusi. Ej ar mieru un paliec vesela no savas kaites."</div></div>
<div class="par"><div class="verse" verse="35"><div class="verse-label">35</div>Viņam tā vēl runājot, kādi no sinagogas priekšnieka nāk un saka: "Tava meita jau nomirusi, ko tu vēl apgrūtini Mācītāju."</div></div>
<div class="par"><div class="verse" verse="36"><div class="verse-label">36</div>Bet Jēzus, šo vārdu neievērodams, sacīja uz sinagogas priekšnieku: "Nebīsties, tici vien!"</div></div>
<div class="par"><div class="verse" verse="37"><div class="verse-label">37</div>Un Viņš neļāva nevienam Sev līdzi ieiet kā vien Pēterim, Jēkabam un Jānim, Jēkaba brālim.</div></div>
<div class="par"><div class="verse" verse="38"><div class="verse-label">38</div>Un viņi ienāk sinagogas priekšnieka namā un dzird troksni un redz daudzus raudam un vaimanājam.</div></div>
<div class="par"><div class="verse" verse="39"><div class="verse-label">39</div>Un, iegājis namā, Viņš tiem saka: "Ko jūs trokšņojat un raudat? Tas bērns nav miris, bet guļ."</div></div>
<div class="par"><div class="verse" verse="40"><div class="verse-label">40</div>Un tie Viņu izsmēja. Bet Viņš, visus izdzinis, ņem Sev līdzi bērna tēvu un māti un tos, kas līdz ar Viņu bija, un ieiet, kur bērns gulēja.</div></div>
<div class="par"><div class="verse" verse="41"><div class="verse-label">41</div>Un Viņš satvēra bērna roku un saka uz to: "Talita, kūmi!" Tas ir tulkots: "Meitiņ, Es tev saku, celies augšā!"</div></div>
<div class="par"><div class="verse" verse="42"><div class="verse-label">42</div>Un meitiņa tūlīt cēlās un staigāja; tā bija divpadsmit gadus veca. Un tos tūliņ pārņēma liels uztraukums.</div></div>
<div class="par"><div class="verse" verse="43"><div class="verse-label">43</div>Un Viņš tiem stipri piekodināja, ka neviens to nedabūtu zināt, un lika tai dot ēst.</div></div>
    </body>
</html>
