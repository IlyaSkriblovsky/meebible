
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pateicieties Tam Kungam, piesauciet Viņa Vārdu, sludiniet tautu starpā Viņa darbus!</div></div>
<div class="par"><div class="verse" verse="2"><div class="verse-label">2</div>Dziediet Viņam, spēlējiet Viņam, stāstiet par visiem Viņa brīnuma darbiem!</div></div>
<div class="par"><div class="verse" verse="3"><div class="verse-label">3</div>Slavējiet Viņa svēto Vārdu! Lai priecājas visu sirdis, kas meklē To Kungu!</div></div>
<div class="par"><div class="verse" verse="4"><div class="verse-label">4</div>Meklējiet To Kungu un Viņa spēku, vienumēr meklējiet Viņa vaigu!</div></div>
<div class="par"><div class="verse" verse="5"><div class="verse-label">5</div>Pieminiet Viņa brīnuma darbus, ko Viņš darījis, Viņa zīmes un Viņa mutes spriedumus,</div></div>
<div class="par"><div class="verse" verse="6"><div class="verse-label">6</div>jūs, Ābrahāma, Viņa kalpa, dzimums, jūs, Jēkaba bērni, Dieva izredzētie!</div></div>
<div class="par"><div class="verse" verse="7"><div class="verse-label">7</div>Viņš, Tas Kungs, ir mūsu Dievs; Viņa tiesas lēmumi iet pār visu zemi.</div></div>
<div class="par"><div class="verse" verse="8"><div class="verse-label">8</div>Viņš neaizmirst Savu derību nemūžam, to vārdu, ko Viņš tūkstošiem dzimumiem devis,</div></div>
<div class="par"><div class="verse" verse="9"><div class="verse-label">9</div>to derību, ko Viņš slēdzis ar Ābrahāmu, un Savu zvērestu, ko Viņš devis Īzākam,</div></div>
<div class="par"><div class="verse" verse="10"><div class="verse-label">10</div>ko Viņš arī Jēkabam par likumu apstiprinājis un par mūžīgu derību Israēlam,</div></div>
<div class="par"><div class="verse" verse="11"><div class="verse-label">11</div>kad Viņš teica:"Tev Es došu Kānaāna zemi kā jūsu mantojuma tiesu!"</div></div>
<div class="par"><div class="verse" verse="12"><div class="verse-label">12</div>Toreiz ļaužu bija nedaudz, pavisam maz, un viņi bija svešinieki tai zemē.</div></div>
<div class="par"><div class="verse" verse="13"><div class="verse-label">13</div>Viņi staigāja no vienas tautas pie otras, no vienas valsts pie otras valsts ļaudīm.</div></div>
<div class="par"><div class="verse" verse="14"><div class="verse-label">14</div>Bet Viņš neļāva nevienam viņus apspiest un sodīja pat ķēniņus viņu dēļ:</div></div>
<div class="par"><div class="verse" verse="15"><div class="verse-label">15</div>"Neaizskariet Manus svaidītos un nedariet ļauna Maniem praviešiem!"</div></div>
<div class="par"><div class="verse" verse="16"><div class="verse-label">16</div>Kad bads uznāca tajā zemē un izbeidzās viss maizes krājums,</div></div>
<div class="par"><div class="verse" verse="17"><div class="verse-label">17</div>Viņš sūtīja viņiem pa priekšu vienu vīru, Jāzepu, ko pārdeva par vergu,</div></div>
<div class="par"><div class="verse" verse="18"><div class="verse-label">18</div>viņa kājas lika siekstā un viņu pašu iekala dzelzīs,</div></div>
<div class="par"><div class="verse" verse="19"><div class="verse-label">19</div>kamēr viņa paredzējums piepildījās un Tā Kunga vārds to apliecināja.</div></div>
<div class="par"><div class="verse" verse="20"><div class="verse-label">20</div>Kēniņš sūtīja un lika atraisīt viņu, tautu valdnieks viņu atsvabināja,</div></div>
<div class="par"><div class="verse" verse="21"><div class="verse-label">21</div>viņš iecēla viņu par kungu savam namam un par valdnieku visai savai mantai,</div></div>
<div class="par"><div class="verse" verse="22"><div class="verse-label">22</div>lai tas valda pār viņa lielkungiem pēc sava prāta un māca viņa vecajiem gudrību.</div></div>
<div class="par"><div class="verse" verse="23"><div class="verse-label">23</div>Tā Israēls nonāca Ēģiptes zemē, un Jēkabs dzīvoja kā svešinieks Hama zemē.</div></div>
<div class="par"><div class="verse" verse="24"><div class="verse-label">24</div>Tad Dievs lika Saviem ļaudīm pieaugt skaitā un darīja viņus varenākus nekā viņu pretiniekus.</div></div>
<div class="par"><div class="verse" verse="25"><div class="verse-label">25</div>Viņš pārveidoja viņu sirdis, lai viņi sāktu ienīst Viņa tautu un uzbrukt ar viltu Viņa kalpiem.</div></div>
<div class="par"><div class="verse" verse="26"><div class="verse-label">26</div>Tad viņš sūtīja Mozu, Savu kalpu, un Āronu, ko Viņš bija izraudzījis.</div></div>
<div class="par"><div class="verse" verse="27"><div class="verse-label">27</div>Tie darīja brīnuma zīmes viņu starpā un brīnumus Hama zemē.</div></div>
<div class="par"><div class="verse" verse="28"><div class="verse-label">28</div>Viņš sūtīja tumsu, diena satumsa pavisam; tomēr viņi nepiegrieza vērību Viņa vārdam.</div></div>
<div class="par"><div class="verse" verse="29"><div class="verse-label">29</div>Viņš pārvērta visus viņu ūdeņus asinīs, visas zivis aizgāja bojā.</div></div>
<div class="par"><div class="verse" verse="30"><div class="verse-label">30</div>Viņu zeme mudžēja no vardēm līdz pat ķēniņa pils telpām.</div></div>
<div class="par"><div class="verse" verse="31"><div class="verse-label">31</div>Viņš runāja, tad nāca kukaiņi, utis visās viņu robežās.</div></div>
<div class="par"><div class="verse" verse="32"><div class="verse-label">32</div>Viņš deva viņiem krusu lietus vietā un sūtīja uguns liesmas viņu zemē.</div></div>
<div class="par"><div class="verse" verse="33"><div class="verse-label">33</div>Viņš sasita viņu vīna kokus un vīģu kokus un nopostīja visus kokus viņu zemē.</div></div>
<div class="par"><div class="verse" verse="34"><div class="verse-label">34</div>Viņš runāja, tad nāca siseņi un vaboles bez skaita</div></div>
<div class="par"><div class="verse" verse="35"><div class="verse-label">35</div>un noēda visu zāli viņu zemē, apēda visus zemes augļus.</div></div>
<div class="par"><div class="verse" verse="36"><div class="verse-label">36</div>Tad Viņš nokāva visus pirmdzimtos viņu zemē, viņu pirmo spēku,</div></div>
<div class="par"><div class="verse" verse="37"><div class="verse-label">37</div>un izveda Savus ļaudis ar visu sudrabu un zeltu, un neviena gurdena nebija viņu ciltīs.</div></div>
<div class="par"><div class="verse" verse="38"><div class="verse-label">38</div>Ēģipte priecājās par viņu aiziešanu, jo bailes no viņiem to bija pārņēmušas.</div></div>
<div class="par"><div class="verse" verse="39"><div class="verse-label">39</div>Padebesi Viņš deva viņiem par segu un uguni naktī par gaismu.</div></div>
<div class="par"><div class="verse" verse="40"><div class="verse-label">40</div>Tad Mozus lūdza, un Dievs sūtīja viņiem paipalas un paēdināja viņus ar debesu maizi.</div></div>
<div class="par"><div class="verse" verse="41"><div class="verse-label">41</div>Viņš pāršķēla klinti, tad iztecēja ūdens un plūda pa tuksnesi straumēm,</div></div>
<div class="par"><div class="verse" verse="42"><div class="verse-label">42</div>jo Viņš atcerējās Savu svēto vārdu un Savu kalpu Ābrahāmu.</div></div>
<div class="par"><div class="verse" verse="43"><div class="verse-label">43</div>Tā Viņš izveda Savu tautu ar prieku un ar gavilēm Savus izredzētos,</div></div>
<div class="par"><div class="verse" verse="44"><div class="verse-label">44</div>un deva viņiem citu tautu zemi, lai viņi to iegūst un pārņem sev par īpašumu,</div></div>
<div class="par"><div class="verse" verse="45"><div class="verse-label">45</div>lai turētu godā Dieva likumus un pildītu Viņa baušļus. Alelujā!</div></div>
    </body>
</html>
