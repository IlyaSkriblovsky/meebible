
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>To sacījis, Jēzus ar Saviem mācekļiem aizgāja pāri Kidronas strautam; tur bija dārzs. Tanī Viņš un Viņa mācekļi iegāja.</div></div>
<div class="par"><div class="verse" verse="2"><div class="verse-label">2</div>Bet arī Jūda, Viņa nodevējs, zināja šo vietu, jo Jēzus ar Saviem mācekļiem tur daudzreiz bija bijuši kopā.</div></div>
<div class="par"><div class="verse" verse="3"><div class="verse-label">3</div>Tad nu Jūda, paņēmis kareivju nodaļu un augsto priesteru un farizeju sulaiņus, ierodas tur ar lāpām, lukturiem un ieročiem.</div></div>
<div class="par"><div class="verse" verse="4"><div class="verse-label">4</div>Zinādams visu, kam jānāk pār Viņu, Jēzus izgāja tiem pretim un sacīja: "Ko jūs meklējat?"</div></div>
<div class="par"><div class="verse" verse="5"><div class="verse-label">5</div>Tie atbildēja Viņam: "Jēzu Nacarieti." Viņš tiem saka: "Es tas esmu." Bet arī Viņa nodevējs Jūda stāvēja pie viņiem.</div></div>
<div class="par"><div class="verse" verse="6"><div class="verse-label">6</div>Kad nu Viņš teica: Es tas esmu, - tie atkāpās un nokrita pie zemes.</div></div>
<div class="par"><div class="verse" verse="7"><div class="verse-label">7</div>Tad Viņš vēlreiz viņus jautāja: "Ko jūs meklējat?" Un tie atbildēja: "Jēzu Nacarieti."</div></div>
<div class="par"><div class="verse" verse="8"><div class="verse-label">8</div>Jēzus atbildēja: "Es jums esmu sacījis, ka Es tas esmu; ja jūs Mani meklējat, tad lai šie aiziet!"</div></div>
<div class="par"><div class="verse" verse="9"><div class="verse-label">9</div>Tā piepildījās vārdi, ko Viņš bija teicis: "No tiem, ko Tu Man esi devis, Es nevienam neesmu ļāvis iet bojā."</div></div>
<div class="par"><div class="verse" verse="10"><div class="verse-label">10</div>Tad Sīmanis Pēteris, kam bija zobens, izvilka to, cirta augstā priestera kalpam un nocirta tam labo ausi. Bet kalpa vārds bija Malhs.</div></div>
<div class="par"><div class="verse" verse="11"><div class="verse-label">11</div>Tad Jēzus sacīja Pēterim: "Bāz zobenu makstī! Vai tad Man nedzert to biķeri, ko Mans Tēvs Man ir nolicis?"</div></div>
<div class="par"><div class="verse" verse="12"><div class="verse-label">12</div>Pēc tam kareivji līdz ar virsnieku un jūdu sulaiņiem saņēma Jēzu, sasēja To</div></div>
<div class="par"><div class="verse" verse="13"><div class="verse-label">13</div>un aizveda papriekš pie Annas, jo tas bija sievastēvs Kajafam, tā gada augstajam priesterim.</div></div>
<div class="par"><div class="verse" verse="14"><div class="verse-label">14</div>Bet Kajafa bija tas, kas jūdiem bija devis padomu, ka esot pareizi, ka viens cilvēks mirst, ja to prasa tautas labums.</div></div>
<div class="par"><div class="verse" verse="15"><div class="verse-label">15</div>Bet Jēzum sekoja Sīmanis Pēteris un vēl viens māceklis. Šis māceklis augstajam priesterim bija pazīstams un iegāja līdz ar Jēzu augstā priestera pilī.</div></div>
<div class="par"><div class="verse" verse="16"><div class="verse-label">16</div>Bet Pēteris palika ārpusē pie durvīm stāvot. Tad otrs māceklis, kas augstajam priesterim bija pazīstams, iznāca ārā, runāja ar durvju sargu un ieveda Pēteri iekšā.</div></div>
<div class="par"><div class="verse" verse="17"><div class="verse-label">17</div>Tad kalpone, kas sargāja durvis, saka Pēterim: "Vai arī tu nepiederi pie šī cilvēka mācekļiem?" Bet viņš saka: "Nepiederu."</div></div>
<div class="par"><div class="verse" verse="18"><div class="verse-label">18</div>Tur stāvēja kalpi un sulaiņi, kas no oglēm bija sakūruši uguni un sildījās, jo bija auksts; bet arī Pēteris bija nostājies pie viņiem un sildījās.</div></div>
<div class="par"><div class="verse" verse="19"><div class="verse-label">19</div>Pa to laiku augstais priesteris vaicāja Jēzum par Viņa mācekļiem un par Viņa mācību.</div></div>
<div class="par"><div class="verse" verse="20"><div class="verse-label">20</div>Jēzus viņam atbildēja: "Es pilnīgi atklāti esmu runājis pasaules priekšā; Es pastāvīgi esmu mācījis sinagogā un Templī, kur sanāk visi jūdi, un neko neesmu runājis slepeni.</div></div>
<div class="par"><div class="verse" verse="21"><div class="verse-label">21</div>Ko tu Mani jautā? Jautā tiem, kas dzirdējuši, ko Es uz tiem esmu runājis; tie zina, ko Es esmu teicis."</div></div>
<div class="par"><div class="verse" verse="22"><div class="verse-label">22</div>Kad Viņš to bija teicis, viens no sulaiņiem, kas tur stāvēja, Jēzum iesita vaigā, sacīdams: "Vai Tu tā atbildi augstajam priesterim?"</div></div>
<div class="par"><div class="verse" verse="23"><div class="verse-label">23</div>Jēzus viņam atbildēja: "Ja Es nepareizi esmu runājis, tad pierādi, ka tas bija nepareizi; bet, ja Es esmu runājis pareizi, ko tu Mani sit?"</div></div>
<div class="par"><div class="verse" verse="24"><div class="verse-label">24</div>Tad Anna Viņu sasietu sūtīja pie augstā priestera Kajafas.</div></div>
<div class="par"><div class="verse" verse="25"><div class="verse-label">25</div>Bet Sīmanis Pēteris stāvēja un sildījās. Tie viņam sacīja: "Vai arī tu nepiederi pie Viņa mācekļiem?" Bet viņš liedzās un sacīja: "Nē."</div></div>
<div class="par"><div class="verse" verse="26"><div class="verse-label">26</div>Viens no augstā priestera kalpiem, radinieks tam, kam Pēteris bija nocirtis ausi, vēl saka: "Vai es tevi neredzēju pie Viņa dārzā?"</div></div>
<div class="par"><div class="verse" verse="27"><div class="verse-label">27</div>Tad Pēteris atkal liedzās; un tūdaļ gailis dziedāja.</div></div>
<div class="par"><div class="verse" verse="28"><div class="verse-label">28</div>No Kajafas tie Jēzu ved uz pārvaldnieka pili. Bija agrs rīts. Paši tie neiegāja pārvaldnieka pilī, lai neapgānītos, bet varētu ēst Pashā jēru.</div></div>
<div class="par"><div class="verse" verse="29"><div class="verse-label">29</div>Tad Pilāts iznāca pie tiem ārā un teica: "Kādu sūdzību jūs ceļat pret šo cilvēku?"</div></div>
<div class="par"><div class="verse" verse="30"><div class="verse-label">30</div>Tie atbildēja viņam: "Ja Viņš nebūtu ļaundaris, mēs Viņu nebūtu tev nodevuši."</div></div>
<div class="par"><div class="verse" verse="31"><div class="verse-label">31</div>Tad Pilāts viņiem sacīja: "Ņemiet jūs Viņu un tiesājiet Viņu pēc sava likuma!" Jūdi viņam sacīja: "Mums nav tiesību nevienu nonāvēt."</div></div>
<div class="par"><div class="verse" verse="32"><div class="verse-label">32</div>Tā sāka piepildīties Jēzus vārdi, ko Viņš bija teicis par to, kādā nāvē Viņam bija mirt.</div></div>
<div class="par"><div class="verse" verse="33"><div class="verse-label">33</div>Tad Pilāts atkal iegāja savā pilī, iesauca Jēzu iekšā un sacīja Viņam: "Vai Tu esi Jūdu ķēniņš?"</div></div>
<div class="par"><div class="verse" verse="34"><div class="verse-label">34</div>Jēzus atbildēja: "Vai tu to saki no sevis, jeb vai citi tev par Mani stāstījuši?"</div></div>
<div class="par"><div class="verse" verse="35"><div class="verse-label">35</div>Pilāts atbildēja: "Vai tad es esmu jūds? Tava tauta un augstie priesteri man Tevi ir nodevuši. Ko Tu esi darījis?"</div></div>
<div class="par"><div class="verse" verse="36"><div class="verse-label">36</div>Jēzus atbildēja: "Mana valstība nav no šīs pasaules. Ja Mana valstība būtu no šīs pasaules, mani sulaiņi cīnītos par to, lai Es nekristu jūdu rokās. Bet nu Mana valstība nav no šejienes."</div></div>
<div class="par"><div class="verse" verse="37"><div class="verse-label">37</div>Tad Pilāts Viņam sacīja: "Tad Tu tomēr esi Ķēniņš?" Jēzus atbildēja: "Tu pareizi saki, Es esmu Ķēniņš. Tāpēc Es esmu dzimis un pasaulē nācis, lai apliecinātu patiesību. Ikviens, kas ir no patiesības, dzird Manu balsi."</div></div>
<div class="par"><div class="verse" verse="38"><div class="verse-label">38</div>Pilāts Viņam saka: "Kas ir patiesība?" Un, to sacījis, viņš atkal izgāja ārā pie jūdiem un saka viņiem: "Es nekādas vainas pie Viņa neatrodu.</div></div>
<div class="par"><div class="verse" verse="39"><div class="verse-label">39</div>Bet jums ir paradums, ka es jums Pashā vienu atlaižu. Vai jūs gribat, ka es jums atlaižu Jūdu ķēniņu?"</div></div>
<div class="par"><div class="verse" verse="40"><div class="verse-label">40</div>Tad viņi atkal brēca: "Ne Šo, bet Barabu!" Bet Baraba bija laupītājs.</div></div>
    </body>
</html>
