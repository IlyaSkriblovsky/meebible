
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Pavēli Israēla bērniem, lai viņi izraida no nometnes ikvienu spitālīgo un ar dzimuma slimību saslimušo un katru, kas kļuvis nešķīsts gar mirušo.</div></div>
<div class="par"><div class="verse" verse="3"><div class="verse-label">3</div>Kā vīrus, tā sievas jums nākas izraidīt ārpus nometnes, ārā no nometnes tos būs izraidīt, lai viņi nepadara nometni nešķīstu, kur Es dzīvoju viņu vidū."</div></div>
<div class="par"><div class="verse" verse="4"><div class="verse-label">4</div>Un Israēla bērni arī tā izdarīja un izraidīja tos ārpus nometnes; kā Tas Kungs to Mozum bija pavēlējis, tā Israēla bērni izdarīja.</div></div>
<div class="par"><div class="verse" verse="5"><div class="verse-label">5</div>Un Tas Kungs runāja uz Mozu:</div></div>
<div class="par"><div class="verse" verse="6"><div class="verse-label">6</div>"Paziņo Israēla bērniem: ja kāds vīrs vai kāda sieva izdara kaut vienu no cilvēciskajiem grēkiem, kļūdami uzticības lauzēji Tā Kunga priekšā un uzkraudami uz sevi vainu,</div></div>
<div class="par"><div class="verse" verse="7"><div class="verse-label">7</div>tad tiem būs izsūdzēt savus grēkus, ko tie darījuši, un vainīgajam jāatlīdzina viņa nodarītais zaudējums pilnā vērtībā un vēl jāpievieno viena piektdaļa, un jāatdod tam, kā priekšā viņš noziedzies.</div></div>
<div class="par"><div class="verse" verse="8"><div class="verse-label">8</div>Bet, ja tādam cilvēkam nebūtu tuva cilvēka, kas varētu celt prasību, kam to noziegumu varētu maksāt, tad atlīdzība par vainu lai paliek Tam Kungam, un tā pienākas priesterim, atskaitot aunu, ar kuru viņš izdara salīdzināšanu tā labad.</div></div>
<div class="par"><div class="verse" verse="9"><div class="verse-label">9</div>Tāpat visi cilājamie upuri no Israēla bērnu svētītām dāvanām, ko tie pienes priesterim, lai viņam arī paliek.</div></div>
<div class="par"><div class="verse" verse="10"><div class="verse-label">10</div>Ikviena devēja svētītā dāvana lai pieder priesterim; ja kāds ko priesterim dod, tas lai priesterim pieder."</div></div>
<div class="par"><div class="verse" verse="11"><div class="verse-label">11</div>Un Tas Kungs runāja uz Mozu:</div></div>
<div class="par"><div class="verse" verse="12"><div class="verse-label">12</div>"Runā uz Israēla bērniem, tiem sacīdams: katra sieva, kas novērsusies no sava vīra, ar to ir lauzusi viņam uzticību.</div></div>
<div class="par"><div class="verse" verse="13"><div class="verse-label">13</div>Un, ja kāds vīrs tad pie viņas guļ un to apaugļo un ja viņa to noklusē savam vīram un tā apslēpj savu laulības pārkāpšanu, tad viņa ir kļuvusi nešķīsta, lai arī nebūtu pret to liecinieku un tā nebūtu pienākta.</div></div>
<div class="par"><div class="verse" verse="14"><div class="verse-label">14</div>Un, ja pār vīru nāk greizsirdības gars un viņš neuzticas savai sievai, kura tiešām ir aptraipījusies, vai ja greizsirdības kaislība viņu pārņem pret savu sievu, kaut tā nemaz nebūtu kļuvusi nešķīsta,</div></div>
<div class="par"><div class="verse" verse="15"><div class="verse-label">15</div>tad tāds vīrs lai ved savu sievu pie priestera un kā upuri viņas labā lai tas atnes desmito daļu ēfas miežu miltu, bet lai neuzlej miltiem eļļu, nedz uzliek vīraku, jo tas ir greizsirdības piemiņas upuris, ēdamais upuris, lai atgādinātu pārkāpumu.</div></div>
<div class="par"><div class="verse" verse="16"><div class="verse-label">16</div>Un priesteris lai šo sievu ņem un nostata Tā Kunga priekšā.</div></div>
<div class="par"><div class="verse" verse="17"><div class="verse-label">17</div>Tad priesteris lai ņem māla traukā svētīto ūdeni un arī putekļus no svētā mājokļa grīdas un tos ieliek ūdenī.</div></div>
<div class="par"><div class="verse" verse="18"><div class="verse-label">18</div>Un priesterim būs nostatīt šo sievu Tā Kunga priekšā, un viņam ir jāatsedz sievas galva un viņas rokās jāieliek greizsirdības piemiņas ēdamais upuris, un rūgtais lāsta ūdens lai ir priestera rokā.</div></div>
<div class="par"><div class="verse" verse="19"><div class="verse-label">19</div>Un priesteris lai izjautā sievu un lai viņai saka: ja neviens svešs vīrs nav pie tevis gulējis un ja tu neesi lauzusi uzticību, nešķīsta kļūdama, kamēr tu piederi savam vīram, tad tu paliksi rūgtā lāsta ūdens malka neskarta!</div></div>
<div class="par"><div class="verse" verse="20"><div class="verse-label">20</div>Bet, ja tu tomēr, savam vīram piederēdama, esi uzticību lauzusi, esi pati aptraipījusies un vēl cits vīrs pie tevis ir gulējis, tevi apaugļodams,-</div></div>
<div class="par"><div class="verse" verse="21"><div class="verse-label">21</div>tad priesteris ar lāsta vārdiem lai apdraud sievu un lai viņai saka: lai Tā Kunga sūtīts lāsts nāk pār tevi un tevi padara nolādētu savas tautas vidū, ka Tas Kungs liek izdilt tavām ciskām, un lai tavs klēpis uztūkst;</div></div>
<div class="par"><div class="verse" verse="22"><div class="verse-label">22</div>un šis rūgtais lāsta ūdens lai ieplūst tavās iekšās un lai ir tas, kas liek tavai ciskai izdilt un tavam klēpim uztūkt! Un tai sievai būs sacīt: jā, lai tas tā notiek! Āmen!</div></div>
<div class="par"><div class="verse" verse="23"><div class="verse-label">23</div>Un priesterim šie lāsti ir jāieraksta grāmatā un jānoskalo ar rūgto ūdeni.</div></div>
<div class="par"><div class="verse" verse="24"><div class="verse-label">24</div>Un viņam ir jādod sievai dzert rūgtais lāsta ūdens, lai šis rūgtais lāsta ūdens ieietu viņas iekšās viņai par rūgtām sāpēm.</div></div>
<div class="par"><div class="verse" verse="25"><div class="verse-label">25</div>Tad priesterim jāizņem no sievas rokas upura dāvana, kas ir par greizsirdību nesta, un viņš lai šo ēdamo upuri šūpo šurpu turpu Tā Kunga priekšā un lai to noliek uz altāra.</div></div>
<div class="par"><div class="verse" verse="26"><div class="verse-label">26</div>Un priesterim jāņem pilna sauja no ēdamā upura, proti, piemiņai domātā daļa, un jāsadedzina uz altāra par kvēpināmo upuri, un tad lai viņš dod sievai ūdeni dzert.</div></div>
<div class="par"><div class="verse" verse="27"><div class="verse-label">27</div>Un, kad viņš ūdeni būs devis sievai dzert, tad notiks: ja viņa ir aptraipījusies un ir izdarījusi pārkāpumu, laužot uzticību savam vīram, tad viņas iekšās skalosies lāsta ūdens viņai par rūgtām sāpēm un viņas klēpis piepamps, un viņas ciskas izdils, un šī sieva kļūs nolādēta savas tautas vidū.</div></div>
<div class="par"><div class="verse" verse="28"><div class="verse-label">28</div>Bet, ja šī sieva nav aptraipījusies, bet ir šķīsta, tad viņu sods neskars, viņa paliks vesela un būs auglīga māte."</div></div>
<div class="par"><div class="verse" verse="29"><div class="verse-label">29</div>Šie ir bauslības noteikumi par greizsirdību: ja sieva, piederēdama vīram, ir lauzusi uzticību aptraipīdamās</div></div>
<div class="par"><div class="verse" verse="30"><div class="verse-label">30</div>vai kad vīru pārņem greizsirdības kaislība un viņš ir greizsirdīgs uz savu sievu, tad viņam sava sieva ir jānostata Tā Kunga priekšā, un priesterim jādara viss, kā tas šeit bauslībā noteikts.</div></div>
<div class="par"><div class="verse" verse="31"><div class="verse-label">31</div>Un tad vīrs būs bez noziedzības pārkāpumā, bet sieva nesīs pārkāpējas vainu.</div></div>
    </body>
</html>
