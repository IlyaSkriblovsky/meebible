
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Viņš no turienes aizgāja un nāk Savā tēva pilsētā, un Viņa mācekļi iet Viņam līdzi.</div></div>
<div class="par"><div class="verse" verse="2"><div class="verse-label">2</div>Un, kad sabats nāca, Viņš sāka sinagogā mācīt; un daudzi, Viņu dzirdēdami, izbrīnījās un sacīja: "No kurienes Viņš to ņēmis? Un kas tā par gudrību, kas Viņam dota, un kā tādi brīnumi nāk no Viņa rokām?</div></div>
<div class="par"><div class="verse" verse="3"><div class="verse-label">3</div>Vai Viņš nav namdaris, Marijas dēls un Jēkaba un Jāzepa, un Jūdas, un Sīmaņa brālis, un vai Viņa māsas nav šeit pie mums?" Un tie ņēma apgrēcību pie Viņa.</div></div>
<div class="par"><div class="verse" verse="4"><div class="verse-label">4</div>Bet Jēzus tiem sacīja: "Pravietis nekur nav mazāk cienīts kā savā tēvu zemē un savos rados un savās mājās."</div></div>
<div class="par"><div class="verse" verse="5"><div class="verse-label">5</div>Un Viņš tur nevienu brīnumu nevarēja darīt, tik vien retiem vājiem Viņš rokas uzlika un tos dziedināja.</div></div>
<div class="par"><div class="verse" verse="6"><div class="verse-label">6</div>Un Viņš brīnījās par viņu neticību.</div></div>
<div class="par"><div class="verse" verse="7"><div class="verse-label">7</div>Un Viņš pārstaigāja ciemus, visapkārt mācīdams. Un Viņš sasauca divpadsmit un sāka tos izsūtīt pa diviem, un deva tiem varu pār nešķīstiem gariem,</div></div>
<div class="par"><div class="verse" verse="8"><div class="verse-label">8</div>un tiem pavēlēja nekā neņemt līdzi ceļā kā vien nūju, ne maizi, ne kulīti, nedz naudu jostā,</div></div>
<div class="par"><div class="verse" verse="9"><div class="verse-label">9</div>bet tikai apaut kurpes un neapvilkt divi svārkus.</div></div>
<div class="par"><div class="verse" verse="10"><div class="verse-label">10</div>Un Viņš tiem sacīja: "Kur jūs ieiesit kādā namā, tur palieciet, tiekāms jūs no turienes aizejat.</div></div>
<div class="par"><div class="verse" verse="11"><div class="verse-label">11</div>Un, ja kādā vietā jūs nedz pieņems, nedz jūs klausīs, tad izeita no turienes un nokratait pīšļus no savām kājām viņiem par liecību."</div></div>
<div class="par"><div class="verse" verse="12"><div class="verse-label">12</div>Un tie izgājuši sludināja, lai atgriežas no grēkiem,</div></div>
<div class="par"><div class="verse" verse="13"><div class="verse-label">13</div>un izdzina daudz ļaunu garu un svaidīja daudz vājus ar eļļu un darīja viņus veselus.</div></div>
<div class="par"><div class="verse" verse="14"><div class="verse-label">14</div>Un ķēniņš Hērods to dzirdēja, jo Viņa Vārds bija tapis zināms, un sacīja, ka Jānis Kristītājs esot uzmodināts no miroņiem un tādēļ Viņā tādi brīnuma spēki darbojoties.</div></div>
<div class="par"><div class="verse" verse="15"><div class="verse-label">15</div>Bet citi sacīja: "Viņš ir Ēlija." Un citi sacīja: "Viņš ir pravietis, kā viens no praviešiem."</div></div>
<div class="par"><div class="verse" verse="16"><div class="verse-label">16</div>Bet Hērods, to dzirdējis, sacīja: "Jānis, kam es galvu nocirtu, uzcēlies no miroņiem."</div></div>
<div class="par"><div class="verse" verse="17"><div class="verse-label">17</div>Jo tas pats Hērods bija sūtījis un licis Jāni apcietināt un saistīt cietumā Hērodijas, sava brāļa Filipa sievas, dēļ; jo viņš to bija apprecējis.</div></div>
<div class="par"><div class="verse" verse="18"><div class="verse-label">18</div>Bet Jānis Hērodam bija sacījis: "Tev neklājas, ka tev ir tava brāļa sieva."</div></div>
<div class="par"><div class="verse" verse="19"><div class="verse-label">19</div>Un Hērodija viņu ienīda un gribēja nokaut, bet nevarēja.</div></div>
<div class="par"><div class="verse" verse="20"><div class="verse-label">20</div>Jo Hērods Jāni bijās, zinādams viņu esam taisnu un svētu vīru, un viņu sargāja, un, viņu dzirdēdams, tas bieži kļuva domīgs un tomēr labprāt viņu klausījās.</div></div>
<div class="par"><div class="verse" verse="21"><div class="verse-label">21</div>Un gadījās izdevīga diena, kad Hērods savā dzimšanas dienā saviem lielkungiem un virsniekiem, un augstākajiem vīriem Galilejā rīkoja dzīres.</div></div>
<div class="par"><div class="verse" verse="22"><div class="verse-label">22</div>Un Hērodijas meita ienākusi dejoja un labi patika Hērodam un tiem, kas līdz pie galda sēdēja. Tad ķēniņš sacīja meitenei: "Lūdz no manis, ko gribēdama, es tev to došu."</div></div>
<div class="par"><div class="verse" verse="23"><div class="verse-label">23</div>Un viņš tai zvērēja: "Ko tu no manis lūgsi, to es tev došu, līdz pat pusei no manas valsts."</div></div>
<div class="par"><div class="verse" verse="24"><div class="verse-label">24</div>Bet viņa, ārā izgājusi, sacīja savai mātei: "Ko lai es lūdzu?" Bet tā sacīja: "Jāņa Kristītāja galvu."</div></div>
<div class="par"><div class="verse" verse="25"><div class="verse-label">25</div>Un tūdaļ viņa gāja steigšus iekšā pie ķēniņa, lūdza un sacīja: "Es gribu, ka tu man tūlīt dod bļodā Jāņa Kristītāja galvu."</div></div>
<div class="par"><div class="verse" verse="26"><div class="verse-label">26</div>Un ķēniņš ļoti noskuma; tomēr zvēresta un to dēļ, kas pie galda sēdēja, tas negribēja viņu atraidīt.</div></div>
<div class="par"><div class="verse" verse="27"><div class="verse-label">27</div>Un ķēniņš tūdaļ sūtīja bendi un pavēlēja atnest viņa galvu.</div></div>
<div class="par"><div class="verse" verse="28"><div class="verse-label">28</div>Un tas nogājis viņam cietumā nocirta galvu un atnesa viņa galvu bļodā, un deva to meitenei, un meitene to deva savai mātei.</div></div>
<div class="par"><div class="verse" verse="29"><div class="verse-label">29</div>Un, kad viņa mācekļi to dzirdēja, tad tie nāca un paņēma viņa miesas un tās ielika kapā.</div></div>
<div class="par"><div class="verse" verse="30"><div class="verse-label">30</div>Un apustuļi sapulcējās pie Jēzus un Tam stāstīja visu, ko tie bija darījuši un ko tie bija mācījuši.</div></div>
<div class="par"><div class="verse" verse="31"><div class="verse-label">31</div>Un Viņš tiem saka: "Nāciet vieni paši savrup kādā vientuļā vietā un atpūtieties maķenīt." Jo daudz bija, kas nāca un gāja, un tiem nebija vaļas ne ēst.</div></div>
<div class="par"><div class="verse" verse="32"><div class="verse-label">32</div>Un tie laivā aizbrauca savrup uz kādu tukšu vietu.</div></div>
<div class="par"><div class="verse" verse="33"><div class="verse-label">33</div>Un daudzi redzēja tos aizbraucam un viņus pazina, un satecēja kājām no visām pilsētām kopā, un nonāca tur viņiem pa priekšu.</div></div>
<div class="par"><div class="verse" verse="34"><div class="verse-label">34</div>Un Jēzus, izkāpdams malā, redzēja daudz ļaužu, un sirds Viņam par tiem iežēlojās, jo tie bija kā avis, kam nav gana, un Viņš sāka tos daudz mācīt.</div></div>
<div class="par"><div class="verse" verse="35"><div class="verse-label">35</div>Un bija jau vēls, kad Viņa mācekļi pie Tā nāca un sacīja: "Šī vieta ir tukša, un laiks jau vēls.</div></div>
<div class="par"><div class="verse" verse="36"><div class="verse-label">36</div>Atlaid tos, ka tie var noiet apkārtējos ciemos un miestos un sev pirkt ko ēst."</div></div>
<div class="par"><div class="verse" verse="37"><div class="verse-label">37</div>Bet Viņš atbildēdams tiem sacīja: "Dodiet jūs viņiem ēst." Un tie Viņam sacīja: "Vai tad mums būs noiet un par divi simti denārijiem pirkt maizi un tiem dot ēst?"</div></div>
<div class="par"><div class="verse" verse="38"><div class="verse-label">38</div>Bet Viņš uz tiem saka: "Cik maizes jums ir? Eita un raugait." Un tie uzzinājuši saka: "Piecas un divi zivis."</div></div>
<div class="par"><div class="verse" verse="39"><div class="verse-label">39</div>Un Viņš visiem pavēlēja pa pulkiem apsēsties zaļajā zālē.</div></div>
<div class="par"><div class="verse" verse="40"><div class="verse-label">40</div>Un tie apsēdās pulciņos pa simtiem un pa piecdesmit.</div></div>
<div class="par"><div class="verse" verse="41"><div class="verse-label">41</div>Un Viņš ņēma tās piecas maizes un tās divi zivis, skatījās uz debesīm, pateicās un pārlauza maizes un deva Saviem mācekļiem, lai tie viņiem liktu priekšā, arī tās divi zivis Viņš visiem izdalīja.</div></div>
<div class="par"><div class="verse" verse="42"><div class="verse-label">42</div>Un tie visi ēda un paēda,</div></div>
<div class="par"><div class="verse" verse="43"><div class="verse-label">43</div>un salasīja no druskām divpadsmit pilnus grozus un no zivīm.</div></div>
<div class="par"><div class="verse" verse="44"><div class="verse-label">44</div>Un to, kas bija ēduši no tām maizēm, bija pieci tūkstoši.</div></div>
<div class="par"><div class="verse" verse="45"><div class="verse-label">45</div>Un Viņš tūdaļ Saviem mācekļiem lika kāpt laivā un papriekš pārcelties uz Betsaidu, kamēr Viņš ļaudis atlaistu.</div></div>
<div class="par"><div class="verse" verse="46"><div class="verse-label">46</div>Un, tos atlaidis, Viņš gāja kalnā Dievu lūgt.</div></div>
<div class="par"><div class="verse" verse="47"><div class="verse-label">47</div>Un, kad vakars metās, tad laiva bija jūras vidū un Viņš viens pats malā.</div></div>
<div class="par"><div class="verse" verse="48"><div class="verse-label">48</div>Un, redzēdams, ka tiem braucot bija grūtības, jo vējš tiem bija pretī, Viņš naktī gaiļos pie tiem nāca, pa jūru staigādams, un gribēja tiem iet garām.</div></div>
<div class="par"><div class="verse" verse="49"><div class="verse-label">49</div>Bet, kad tie Viņu redzēja pa jūru staigājam, tie noturēja Viņu par spoku un iesāka brēkt,</div></div>
<div class="par"><div class="verse" verse="50"><div class="verse-label">50</div>jo visi Viņu redzēja un izbijās. Un tūdaļ Viņš ar tiem runāja un uz tiem saka: "Turiet drošu prātu, Es tas esmu; nebīstieties!"</div></div>
<div class="par"><div class="verse" verse="51"><div class="verse-label">51</div>Un Viņš iekāpa pie tiem laivā, un vējš nostājās, bet tie bija pavisam iztrūkušies.</div></div>
<div class="par"><div class="verse" verse="52"><div class="verse-label">52</div>Jo viņi notikumu ar maizēm nebija sapratuši, bet viņu sirds bija apcietināta.</div></div>
<div class="par"><div class="verse" verse="53"><div class="verse-label">53</div>Un pārcēlušies tie nonāca Ģenecaretē un brauca tur pie malas.</div></div>
<div class="par"><div class="verse" verse="54"><div class="verse-label">54</div>Un, kad tie no laivas izkāpa, tad ļaudis Viņu tūdaļ pazina</div></div>
<div class="par"><div class="verse" verse="55"><div class="verse-label">55</div>un apstaigāja visu to apgabalu, un sāka nest slimos uz gultām turp, kur tie dzirdēja Viņu esam.</div></div>
<div class="par"><div class="verse" verse="56"><div class="verse-label">56</div>Un, kur Viņš iegāja miestos vai pilsētās, vai ciemos, tur tie neveselos nolika tirgus laukumos un Viņu lūdza, ka tikai Viņa drēbju vīli varētu aizskart; un, cik Viņu aizskāra, tie kļuva veseli.</div></div>
    </body>
</html>
