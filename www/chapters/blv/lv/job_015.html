
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad temanietis Ēlifass atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Vai tad gudram pieklājas neskaidras, vējīgas atziņas dot atbildei, un vai tas savu krūti tiešām piepūtis ar austrumu vēju?</div></div>
<div class="par"><div class="verse" verse="3"><div class="verse-label">3</div>Vai viņš var izlikties nopietni atbildam ar nenozīmīgām runām un nelietderīgiem vārdiem?</div></div>
<div class="par"><div class="verse" verse="4"><div class="verse-label">4</div>Tiešām tu gribi sagraut bijāšanu un traucēt pielūgšanu Dieva priekšā?</div></div>
<div class="par"><div class="verse" verse="5"><div class="verse-label">5</div>Taču tava paša vainas apziņa liek tavai mutei tā runāt, tu pats sev esi izraudzījis viltnieku valodu.</div></div>
<div class="par"><div class="verse" verse="6"><div class="verse-label">6</div>Tava mute, bet ne es, tevi nosoda, un tavas lūpas tevi apsūdz, tās liecina pret tevi.</div></div>
<div class="par"><div class="verse" verse="7"><div class="verse-label">7</div>Vai tu esi kā pirmais cilvēks piedzimis, vai esi vēl pirms kalniem nācis pasaulē?</div></div>
<div class="par"><div class="verse" verse="8"><div class="verse-label">8</div>Vai tu slepeni esi noklausījies Dieva padomu un Tā gudrību piesavinājies sev?</div></div>
<div class="par"><div class="verse" verse="9"><div class="verse-label">9</div>Ko tad tāda tu nu zini, ko mēs nezinām? Ko tāda tu saproti, kas nebūtu arī mūsu atziņu krājumā?</div></div>
<div class="par"><div class="verse" verse="10"><div class="verse-label">10</div>Arī mūsu starpā ir gan sirmas galvas, gan galīgi veci ļaudis, kas ir vēl ar daudz garākiem mūžiem nekā tava tēva dzīves laiks.</div></div>
<div class="par"><div class="verse" verse="11"><div class="verse-label">11</div>Vai tik maz vien tev nozīmē Dieva mierinājumi un vārds, kas tev laipnībā un mīlestībā teikts?</div></div>
<div class="par"><div class="verse" verse="12"><div class="verse-label">12</div>Kāpēc tevi aizrauj tavs paša dedzīgums, kālab tavas acis raugās īgni,</div></div>
<div class="par"><div class="verse" verse="13"><div class="verse-label">13</div>ka tu pret pašu Dievu vērs savu dusmu svelmi un izverdi tādu valodu no savas mutes?</div></div>
<div class="par"><div class="verse" verse="14"><div class="verse-label">14</div>Kas tad ir cilvēks, ka tas šķīsts pastāvētu un ka no sievas dzimušais būtu taisnīgs?</div></div>
<div class="par"><div class="verse" verse="15"><div class="verse-label">15</div>Lūk, pat uz savu svēto saimi Dievs nevar paļauties, pat debesis nav nemaz Viņa paša acīs tik nevainojamas,</div></div>
<div class="par"><div class="verse" verse="16"><div class="verse-label">16</div>bet cik daudz vairāk atmetams un nolādams ir cilvēks, šis šausmonis un izdzimums, kas ļaunumu dara tā, it kā viņš ūdeni dzertu!</div></div>
<div class="par"><div class="verse" verse="17"><div class="verse-label">17</div>Es tevi pamācīšu, un tu uzklausi mani; ko es esmu garā redzējis, to es tev izskaidrošu, proti,</div></div>
<div class="par"><div class="verse" verse="18"><div class="verse-label">18</div>ko gudrie māk vēstīt, kas tiem viņu tēvu priekšā nav bijis jāslēpj,</div></div>
<div class="par"><div class="verse" verse="19"><div class="verse-label">19</div>viņi, kuriem vienīgi zeme bija nodota un kuru vidū vēl nebija apmeties neviens svešinieks:</div></div>
<div class="par"><div class="verse" verse="20"><div class="verse-label">20</div>bezdievis visu mūžu ir pakļauts bailēm, tāpat kā varmākam ir jau iepriekš noteikts viņa gadu skaits.</div></div>
<div class="par"><div class="verse" verse="21"><div class="verse-label">21</div>Viņa ausīs atbalsojas briesmu balsis, tieši mierīgas laimes brīdī viņam uzbrūk viņa iznīcinātājs.</div></div>
<div class="par"><div class="verse" verse="22"><div class="verse-label">22</div>Viņam nav nekādas cerības izkļūt no tumsības, tāds domā, ka viņš ir paredzēts zobenam.</div></div>
<div class="par"><div class="verse" verse="23"><div class="verse-label">23</div>Viņam ir jāklīst apkārt pēc maizes. Bet kur to atrast? Viņš zina tumsības dienu sev tuvu klāt esam.</div></div>
<div class="par"><div class="verse" verse="24"><div class="verse-label">24</div>Viņu šausmina bailes un nemiers, un tie viņu nomāc tā kā ķēniņš, kas ir spēcīgi apbruņojies cīņai.</div></div>
<div class="par"><div class="verse" verse="25"><div class="verse-label">25</div>Tā kā tas savu roku bija pacēlis pret pašu Dievu un bija parādījis savu nepakļāvību Visuvarenajam,</div></div>
<div class="par"><div class="verse" verse="26"><div class="verse-label">26</div>tad tas metās pret viņu ar izslietu kaklu un ar sava vairoga stiprajām bruņām,</div></div>
<div class="par"><div class="verse" verse="27"><div class="verse-label">27</div>jo cilvēks pats savu seju ir apklājis ar saviem taukiem un uzbriedinājis sev resnu vēderu,</div></div>
<div class="par"><div class="verse" verse="28"><div class="verse-label">28</div>un jau dzīvo ārpus likuma izsludinātās pilsētas namos, kas nav apdzīvojami, kurus bija paredzēts pārvērst par drupu kaudzēm.</div></div>
<div class="par"><div class="verse" verse="29"><div class="verse-label">29</div>Tā viņš nekļūs bagāts, viņa labklājībai nav pamata, un viņa vārpas neliecas pie zemes, nekāds stāsts par viņa laimi neizpaudīsies pa viņa apdzīvoto zemi.</div></div>
<div class="par"><div class="verse" verse="30"><div class="verse-label">30</div>Viņam neizbēgt tumsas, un viņa atvasēm jānokalst karstā vēja pūsmā, un viņš pats izzudīs dusmu pilnās Dieva mutes dvesmā.</div></div>
<div class="par"><div class="verse" verse="31"><div class="verse-label">31</div>Lai viņš nepaļaujas uz nelietību, ar to viņš tikai pieviļ pats sevi, jo nelietība būs viņa alga:</div></div>
<div class="par"><div class="verse" verse="32"><div class="verse-label">32</div>iekāms vēl viņa laiks nav pilns, nāk viņa alga, tā ka viņa paša galotnes palmas zars nepagūst sazaļot.</div></div>
<div class="par"><div class="verse" verse="33"><div class="verse-label">33</div>Kā vīnakoks tas nokratīs neienākušos savus ķekarus, un kā olīvkoks tas nometīs savus ziedus.</div></div>
<div class="par"><div class="verse" verse="34"><div class="verse-label">34</div>Jo neauglīga ir bezdievīgo saime, un uguns aprij teltis dāvanu izspiedējiem.</div></div>
<div class="par"><div class="verse" verse="35"><div class="verse-label">35</div>Kas dzemdina grūtumu, tur piedzimst ļaunums, un tā klēpis rada vienīgi vilšanos."</div></div>
    </body>
</html>
