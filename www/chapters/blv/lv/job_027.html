
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ījabs turpināja savu sakāmo un sacīja:</div></div>
<div class="par"><div class="verse" verse="2"><div class="verse-label">2</div>"Tik tiešām, ka Dievs ir dzīvs, kas man manu taisnību atrāvis, un Visuvarenais, kas līdz izmisumam sarūgtina manu dvēseli,</div></div>
<div class="par"><div class="verse" verse="3"><div class="verse-label">3</div>tikmēr, kamēr vēl manās krūtīs ir kāda dzīvības elpa un kamēr vēl manās nāsīs ir Dieva dvesma,</div></div>
<div class="par"><div class="verse" verse="4"><div class="verse-label">4</div>nekad manas lūpas nerunās nepatiesību un mana mēle nemēģinās izteikt ko krāpšanas nolūkos!</div></div>
<div class="par"><div class="verse" verse="5"><div class="verse-label">5</div>Man ne prātā nenāk piešķirt jums taisnību, un līdz savam pēdējam elpas vilcienam es nenoliegšu pats sev savu nevainību!</div></div>
<div class="par"><div class="verse" verse="6"><div class="verse-label">6</div>Es esmu savai taisnībai pieķēries ar visu savu būti un neatteikšos no tās; mana sirdsapziņa mani nenosoda ne par vienu no mana mūža dienām!</div></div>
<div class="par"><div class="verse" verse="7"><div class="verse-label">7</div>Maniem ienaidniekiem lai klājas kā ļaundariem, maniem pretiniekiem kā netaisnajiem!</div></div>
<div class="par"><div class="verse" verse="8"><div class="verse-label">8</div>Uz ko tad vēl bezgodim cerēt, kad Dievs pārgriež viņa dzīvības pavedienu un atprasa viņa dvēseli?</div></div>
<div class="par"><div class="verse" verse="9"><div class="verse-label">9</div>Vai Dievs uzklausīs viņa kliegšanu, kad pāri viņam nolaidīsies posts?</div></div>
<div class="par"><div class="verse" verse="10"><div class="verse-label">10</div>Un vai tāds gan var droši paļauties uz Visuvareno, vai viņš var piesaukt Dievu ikkatrā laikā?</div></div>
<div class="par"><div class="verse" verse="11"><div class="verse-label">11</div>Es jums labprāt pamācīšu, kāda ir Dieva rīcība, un es neapslēpšu, kam ir nozīme un svars Visuaugstākā acīs.</div></div>
<div class="par"><div class="verse" verse="12"><div class="verse-label">12</div>Redzi, jūs visi jau par to paši esat pārliecināti; kāpēc tad jūs tai pašā laikā atrodaties tādu tik tukšu iedomu varā?</div></div>
<div class="par"><div class="verse" verse="13"><div class="verse-label">13</div>Lūk, šāds ir Dieva noliktais ļaunā cilvēka likteņa lēmums, un varas darītāji to pašu saņems kā mantojumu no Visuvarenā:</div></div>
<div class="par"><div class="verse" verse="14"><div class="verse-label">14</div>ja bērnu pulks tiem vairojas, tad vēl tikai zobenam, un viņu atvašu atvasēm nebūs maizes, ko ar sātu paēst.</div></div>
<div class="par"><div class="verse" verse="15"><div class="verse-label">15</div>Kas no tām paliks sveikā, to aizraus kapā mēris, un viņu atraitnēm nebūs pat ko apraudāt.</div></div>
<div class="par"><div class="verse" verse="16"><div class="verse-label">16</div>Ja viņam arī sudrabs būtu kā pīšļi kaudzē sabērts un drēbju gabali būtu kā māli grēdās sakrauti,</div></div>
<div class="par"><div class="verse" verse="17"><div class="verse-label">17</div>tad, lai gan viņš tās būs krājis, bet taisnie tās apģērbs, un nenoziedzīgie sadalīs viņa sudrabu.</div></div>
<div class="par"><div class="verse" verse="18"><div class="verse-label">18</div>Viņš savu namu ir uzcēlis kā kode, kā sargs, kas sastatījis savu būdu.</div></div>
<div class="par"><div class="verse" verse="19"><div class="verse-label">19</div>Gan viņš apgulstas kā pārticis vīrs ar visu savu naudu, bet, kad viņš savas acis atdara, tam nekā vairs nav.</div></div>
<div class="par"><div class="verse" verse="20"><div class="verse-label">20</div>Dienu viņu moka baiļu nojautas, un nakts laikā viņam visu aizrauj tuksnešainā auka.</div></div>
<div class="par"><div class="verse" verse="21"><div class="verse-label">21</div>Austriņa vējš viņu paceļ gaisā, tā ka tam jālido, un strauji aizpūš viņu prom no viņa dzīves vietas.</div></div>
<div class="par"><div class="verse" verse="22"><div class="verse-label">22</div>Bez žēlastības raida Dievs uz viņu Savas šautras, un par visu varu viņš gribētu aizbēgt no Viņa rokas.</div></div>
<div class="par"><div class="verse" verse="23"><div class="verse-label">23</div>Bet jautrā un ļaunā zobgalībā ļaudis vēl sit par viņu plaukstas, un svelpšana pavada viņu, viņam aizejot no viņa līdzšinējās dzīves vietas.</div></div>
    </body>
</html>
