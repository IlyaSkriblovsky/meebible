
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jūdas ķēniņa Jojakīma trešajā valdīšanas gadā Bābeles ķēniņš Nebukadnēcars devās kara gājienā pret Jeruzālemi un aplenca to.</div></div>
<div class="par"><div class="verse" verse="2"><div class="verse-label">2</div>Un Tas Kungs nodeva Jūdas ķēniņu Jojakīmu un dažus Dieva nama traukus un piederumus viņa rokā, un viņš aizveda tos uz Sineāras zemi un nodeva tos sava dieva namā, bet traukus un dažus citus piederumus viņš novietoja sava dieva dārgumu krātuvē.</div></div>
<div class="par"><div class="verse" verse="3"><div class="verse-label">3</div>Tad viņš pavēlēja Aspenasam, savam galminieku priekšniekam, izraudzīt no israēliešu vidus no ķēniņa nama vai no dižciltīgo ģimenēm jaunekļus,</div></div>
<div class="par"><div class="verse" verse="4"><div class="verse-label">4</div>kas miesīgi bez vainas, kas glīti izskatā, ievadīti visās zināšanās, labi mācīti un ar bagātām gara dāvanām un būtu derīgi kalpot ķēniņa pilī. Tie ir mācāmi kaldeju rakstos, un tiem jāmācās arī kaldeju valoda.</div></div>
<div class="par"><div class="verse" verse="5"><div class="verse-label">5</div>Un ķēniņš noteica viņu uzturam ņemt ik dienas ēdienus no ķēniņa galda un dzērienus no ķēniņa vīna pagraba. Viņu izglītībai viņš noteica trīs gadus; pēc tam tiem bija stāties ķēniņa kalpībā.</div></div>
<div class="par"><div class="verse" verse="6"><div class="verse-label">6</div>Viņu starpā bija Jūdas cilts dēli: Daniēls, Hananja, Misaēls un Asarja.</div></div>
<div class="par"><div class="verse" verse="7"><div class="verse-label">7</div>Bet galminieku priekšnieks deva tiem citus vārdus un nosauca Daniēlu par Beltsacaru, Hananju par Sadrahu, Misaēlu par Mesahu un Asarju par Abed-Nego.</div></div>
<div class="par"><div class="verse" verse="8"><div class="verse-label">8</div>Bet Daniēls cieši apņēmās savā sirdī neaptraipīt sevi ar ēdienu no ķēniņa galda un ar vīnu, ko ķēniņš dzēra; tādēļ viņš lūdza galminieku priekšnieku nespiest viņu aptraipīt sevi.</div></div>
<div class="par"><div class="verse" verse="9"><div class="verse-label">9</div>Un Dievs piešķīra Daniēlam žēlastību un pretimnākšanu no galminieku priekšnieka puses.</div></div>
<div class="par"><div class="verse" verse="10"><div class="verse-label">10</div>Tas sacīja Daniēlam: "Es tikai bīstos sava kunga un ķēniņa, kas ir noteicis jums barību un dzērienu. Ja ķēniņš redzētu, ka jūsu izskats nav tik labs kā citiem jaunekļiem jūsu vecumā, tad es pēc ķēniņa pavēles zaudētu savu galvu jūsu dēļ."</div></div>
<div class="par"><div class="verse" verse="11"><div class="verse-label">11</div>Tad Daniēls atbildēja barības sargam, ko vecākais galminieks bija iecēlis kā uzraugu pār Daniēlu, Hananju, Misaēlu un Asarju:</div></div>
<div class="par"><div class="verse" verse="12"><div class="verse-label">12</div>"Izmēģini ar saviem kalpiem desmit dienu laikā, lai mums dod augu barību ēst un tīru ūdeni dzert!</div></div>
<div class="par"><div class="verse" verse="13"><div class="verse-label">13</div>Tad lai salīdzina mūsu izskatu ar to jaunekļu izskatu, kuri saņem barību no ķēniņa galda. Tad dari pats ar saviem kalpiem, kā tu atzīsti par labu!"</div></div>
<div class="par"><div class="verse" verse="14"><div class="verse-label">14</div>Tad viņš piekrita to priekšlikumam un izdarīja mēģinājumu ar tiem desmit dienu laikā.</div></div>
<div class="par"><div class="verse" verse="15"><div class="verse-label">15</div>Un pēc šīm desmit dienām tie izskatījās labāki un veselīgāki nekā tie jaunekļi, kuri saņēma savu ēdienu no ķēniņa galda.</div></div>
<div class="par"><div class="verse" verse="16"><div class="verse-label">16</div>Tad barības sargs pārtrauca izsniegt tiem nolemto barību no ķēniņa galda un vīnu, kas tiem bija jādzer, un atļāva tiem augu barību.</div></div>
<div class="par"><div class="verse" verse="17"><div class="verse-label">17</div>Dievs piešķīra šiem četriem jaunekļiem ieskatu un saprašanu visādās gudrībās un zinībās, bet Daniēlu apveltīja ar spēju saprast visādas parādības un sapņus.</div></div>
<div class="par"><div class="verse" verse="18"><div class="verse-label">18</div>Kad laiks notecēja, ko ķēniņš bija noteicis, lai tos vestu viņa priekšā, tad galminieku priekšnieks arī veda tos pie ķēniņa.</div></div>
<div class="par"><div class="verse" verse="19"><div class="verse-label">19</div>Un, kad ķēniņš runāja ar tiem, tad izrādījās, ka no visiem jaunekļiem nebija neviena tāda kā Daniēls, Hananja, Misaēls un Asarja; tādēļ viņus arī uzņēma ķēniņa galma darbinieku vidū.</div></div>
<div class="par"><div class="verse" verse="20"><div class="verse-label">20</div>Un visos gadījumos, kad ķēniņš griezās pie tiem, izrādījās, ka tie savās zināšanās, apķērībā un asprātībā bija desmitreiz pārāki par visiem gudrajiem un zīlniekiem visā viņa valstī.</div></div>
<div class="par"><div class="verse" verse="21"><div class="verse-label">21</div>Daniēls palika tur līdz ķēniņa Kīra pirmajam valdīšanas gadam.</div></div>
    </body>
</html>
