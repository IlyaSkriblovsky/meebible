
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kādēļ gan nav apslēpti no Visuvarenā laiki, un kādēļ tie, kas Viņu pazīst, nedabū redzēt Viņa dienas?</div></div>
<div class="par"><div class="verse" verse="2"><div class="verse-label">2</div>Bet allaž pārcilātas tiek robežas, cits citam laupa ganāmpulkus kopā ar visiem ganiem.</div></div>
<div class="par"><div class="verse" verse="3"><div class="verse-label">3</div>Tie aizdzen prom bārabērna ēzelīti un ķīlā paņem atraitnes vienīgo vērsi.</div></div>
<div class="par"><div class="verse" verse="4"><div class="verse-label">4</div>Viņi nostumj nabaga ļaudis no dzīves ceļa, un zemes nelaimīgajiem visiem kopā ir jāpaslēpjas.</div></div>
<div class="par"><div class="verse" verse="5"><div class="verse-label">5</div>Redzi, līdzīgi meža ēzeļiem tiem jāiziet tuksnesī savos darbos, lūkojoties pēc laupījuma; klajums dod viņiem barību viņu bērniem.</div></div>
<div class="par"><div class="verse" verse="6"><div class="verse-label">6</div>Tīrumos viņiem jāievāc skābenes, un tie pārlasa bezdievīgo vīna dārzus.</div></div>
<div class="par"><div class="verse" verse="7"><div class="verse-label">7</div>Tiem kailumā, bez drēbēm, ir jāpavada naktis, pat bargā salā tiem nav segu.</div></div>
<div class="par"><div class="verse" verse="8"><div class="verse-label">8</div>Tos izmērcē kalnu aukstās lietus gāzes, un, bez pajumtes būdami, tie pieglaužas klintīm.</div></div>
<div class="par"><div class="verse" verse="9"><div class="verse-label">9</div>Bāriņu atrauj mātei no krūtīm, un ķīlā paņem nespējnieku skrandainos tērpus.</div></div>
<div class="par"><div class="verse" verse="10"><div class="verse-label">10</div>Un viņi klejo apkārt kailām miesām, bez apģērba, un izsalkuši viņi stiepj sapļautos kūļus.</div></div>
<div class="par"><div class="verse" verse="11"><div class="verse-label">11</div>Tie izspiež eļļu starp celtņu biezajiem mūriem, tie min vīna spiedes un paši cieš slāpes.</div></div>
<div class="par"><div class="verse" verse="12"><div class="verse-label">12</div>Bet mirēju vaidi atskan no pilsētām, un nosisto dvēseles brēc pēc atriebības, bet Dievs neņem vērā lūgšanas!</div></div>
<div class="par"><div class="verse" verse="13"><div class="verse-label">13</div>Citi ir kļuvuši gaismas pretinieki; viņi atstāj bez ievērības Viņa ceļus un neturpina tālāk Viņa tekas.</div></div>
<div class="par"><div class="verse" verse="14"><div class="verse-label">14</div>Nav gaisma vēl aususi, jau laupītājs piecēlies; tas nokauj kā apspiesto, tā nabago, un naktī zaglis piekopj savu tumšo darbu.</div></div>
<div class="par"><div class="verse" verse="15"><div class="verse-label">15</div>Un laulības pārkāpēja acs ir tā, kas gaida krēslas, jo tas domā: mani neviens pats neieraudzīs! - un viņš sev uzliek sejas aizsegu.</div></div>
<div class="par"><div class="verse" verse="16"><div class="verse-label">16</div>Tie laužas iekšā namos, nākot tumsai, bet dienā tie noslēdzas, jo tie nekā negrib zināt no gaismas.</div></div>
<div class="par"><div class="verse" verse="17"><div class="verse-label">17</div>Un tas visiem ir kopīgs, ka tiem rīts aust tumsā, nāves ēnā, un tiem visiem labi zināmi nakts tumsas briesmu darbi.</div></div>
<div class="par"><div class="verse" verse="18"><div class="verse-label">18</div>Ātri viņš aizslīd pa ūdens virsu; viņa druva ir nolādēta te virs zemes, tas nevar vairs virzīt savu ceļu uz saviem vīna dārziem.</div></div>
<div class="par"><div class="verse" verse="19"><div class="verse-label">19</div>Kā sausums un bula laiks izkusušo sniegu, tā nāves valsts aprij tos, kas ir grēkojuši!</div></div>
<div class="par"><div class="verse" verse="20"><div class="verse-label">20</div>Pat mātes klēpis tādu ātri aizmirst, kā salda bauda viņš paliek vienīgi tārpiem, neviens viņu nekad vairs nepiemin, un kā koks top bezdievīgais nocirsts,</div></div>
<div class="par"><div class="verse" verse="21"><div class="verse-label">21</div>viņš, kas izputinājis neauglīgo, to, kas nav dzemdējusi, un nav nekā laba darījis nevienai atraitnei!</div></div>
<div class="par"><div class="verse" verse="22"><div class="verse-label">22</div>Tāpat ar Savu spēku Dievs paildzina dzīvi varmācīgiem; no slimības gultas pieceļas dažs labs, kas jau pilnīgi bija zaudējis cerības dzīvot.</div></div>
<div class="par"><div class="verse" verse="23"><div class="verse-label">23</div>Viņš piešķir tam stiprumu un drošību, ļauj tam stāvēt stingri, un Viņa acis stāv nomodā pār tāda cilvēka ceļiem.</div></div>
<div class="par"><div class="verse" verse="24"><div class="verse-label">24</div>Tie jūtas gan augstu pacelti, bet mazu, tikai mazu acumirkli, un viņu vairs nav. Un, arī ja tie uzvedas pazemīgi, tiem jāiet bojā kā visiem pārējiem, un viņus nogriež kā vārpu stiebra augšgalā.</div></div>
<div class="par"><div class="verse" verse="25"><div class="verse-label">25</div>Vai tad tā nav? Kas mani sodīs savās dusmās? Vai es esmu melus teicis, un vai manis sacīto var pārvērst par kaut ko pilnīgi nenozīmīgu?"</div></div>
    </body>
</html>
