
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Asafa dziesma jedutuniešu dziedātāju vadonim.</div></div>
<div class="par"><div class="verse" verse="2"><div class="verse-label">2</div>Es piesaucu skaļā balsī Dievu un kliedzu pēc Viņa, es saucu Dievu, un Viņš klausās uz mani!</div></div>
<div class="par"><div class="verse" verse="3"><div class="verse-label">3</div>Savā bēdu laikā es meklēju To Kungu. Mana roka ir naktī izstiepta un nepagurst, mana dvēsele atsakās no iepriecinājuma.</div></div>
<div class="par"><div class="verse" verse="4"><div class="verse-label">4</div>Kad es pieminu Dievu, tad es nopūšos; kad pārdomāju, tad mans gars izsamist. (Sela.)</div></div>
<div class="par"><div class="verse" verse="5"><div class="verse-label">5</div>Tu turi nomodā manas acis, es esmu tik stipri nemiera pilns, ka nespēju runāt.</div></div>
<div class="par"><div class="verse" verse="6"><div class="verse-label">6</div>Es domāju par senajām dienām, es pieminu aizgājušos gadus.</div></div>
<div class="par"><div class="verse" verse="7"><div class="verse-label">7</div>Es atminos savu dziesmu naktī cītaras pavadībā, mana sirds ir pārdomu pilna, mans gars meklē skaidrību un jautā:</div></div>
<div class="par"><div class="verse" verse="8"><div class="verse-label">8</div>vai Dievs atstums mūžīgi un nebūs vairs nekad žēlīgs?</div></div>
<div class="par"><div class="verse" verse="9"><div class="verse-label">9</div>Vai Viņa žēlastība un labsirdība ir uz visiem laikiem pagalam, Viņa solījums pagalam uz paaudžu paaudzēm?</div></div>
<div class="par"><div class="verse" verse="10"><div class="verse-label">10</div>Vai Dievs ir aizmirsis žēlīgs būt? Vai dusmās ir aizslēdzis Savu žēlsirdību? (Sela.)</div></div>
<div class="par"><div class="verse" verse="11"><div class="verse-label">11</div>Un es sacīju: tās ir man jo sāpīgas bēdas, ka Visuaugstākā labā roka ir tā pārmainījusies.</div></div>
<div class="par"><div class="verse" verse="12"><div class="verse-label">12</div>Es tad pieminu Tā Kunga darbus, es tad tiešām dziļi savā sirdī pieminu Tavus brīnuma darbus kopš senseniem laikiem.</div></div>
<div class="par"><div class="verse" verse="13"><div class="verse-label">13</div>Es tad ilgi pārdomāju Tavus darbus, es apsveru sevī un paužu savās dziesmās visu, ko Tu dari.</div></div>
<div class="par"><div class="verse" verse="14"><div class="verse-label">14</div>Ak, Dievs, Tavs ceļš ir svēts! Kur ir vēl kāds tik liels Dievs kā Tu, ak, Kungs?</div></div>
<div class="par"><div class="verse" verse="15"><div class="verse-label">15</div>Tu esi Dievs, kas dara brīnumus; Tu esi tautām darījis zināmu Savu spēku.</div></div>
<div class="par"><div class="verse" verse="16"><div class="verse-label">16</div>Ar Savu spēcīgo elkoni Tu esi atpestījis Savu tautu, Jēkaba un Jāzepa dēlus. (Sela.)</div></div>
<div class="par"><div class="verse" verse="17"><div class="verse-label">17</div>Tevi redzēja ūdeņi, Dievs, ūdeņi Tevi redzēja un drebēja, jā, pat dziļumi iztrūcinājās un sakūlās bangainās grīstīs.</div></div>
<div class="par"><div class="verse" verse="18"><div class="verse-label">18</div>Mākoņi izlējās ūdens strāvās, debesu padebešos atskanēja pērkona dārdi, un Tavas bultas šaudījās pa gaisu.</div></div>
<div class="par"><div class="verse" verse="19"><div class="verse-label">19</div>Tavi pērkoni dārdēja debesu izplatījumā kā vareni rati, zibeņi apspulgoja zemi, zeme trīcēja un drebēja.</div></div>
<div class="par"><div class="verse" verse="20"><div class="verse-label">20</div>Cauri jūrai virzījās Tavs ceļš un cauri ūdens dziļumiem Tava teka, bet nemaz nebija manāmas Tavas pēdas.</div></div>
<div class="par"><div class="verse" verse="21"><div class="verse-label">21</div>Tu vadīji Savu tautu kā avis ar Mozus un Ārona rokām.</div></div>
    </body>
</html>
