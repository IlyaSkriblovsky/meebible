
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bezdievīgie bēg, kaut gan neviens viņiem pakaļ nedzenas, bet taisnie ir pašapzinīgi droši kā jauns lauva.</div></div>
<div class="par"><div class="verse" verse="2"><div class="verse-label">2</div>Zemes grēku dēļ notiek daudz pārgrozību valdnieku un valstu starpā; bet ļaužu nopelnu dēļ, ja ļaudis ir gudri un prātīgi, valstis un valdnieki pastāv ilgi.</div></div>
<div class="par"><div class="verse" verse="3"><div class="verse-label">3</div>Vīrs, kas atrodas priekšgalā un nomāc nabagos, ir kā lietus, kas aizplūst projām un maizi nenes.</div></div>
<div class="par"><div class="verse" verse="4"><div class="verse-label">4</div>Kas atkāpjas no bauslības, tie slavē bezdievīgos, bet, kas glabā bauslību, ļaunojas par tiem.</div></div>
<div class="par"><div class="verse" verse="5"><div class="verse-label">5</div>Ļauni ļaudis nepiegriež nekādu vērību taisnībai, bet tie, kas meklē To Kungu, ievēro visu.</div></div>
<div class="par"><div class="verse" verse="6"><div class="verse-label">6</div>Labāks ir nabags, kas staigā skaidrībā, nekā bagāts, kas iet aplamus ceļus.</div></div>
<div class="par"><div class="verse" verse="7"><div class="verse-label">7</div>Kas glabā bauslību, ir prātīgs dēls, bet, kas ir uzdzīvotāju biedrs, tas apkauno savu tēvu.</div></div>
<div class="par"><div class="verse" verse="8"><div class="verse-label">8</div>Kas savu mantu vairo ar augļošanu, pārmērīgi lielas pagaidas naudā un graudā ņemdams, tas krāj to tādam, kas par nabagiem apžēlojas.</div></div>
<div class="par"><div class="verse" verse="9"><div class="verse-label">9</div>Kas novērš savu ausi, lai nebūtu jāuzklausa bauslības vārdi, tā lūgšana ir negantība.</div></div>
<div class="par"><div class="verse" verse="10"><div class="verse-label">10</div>Kas taisnos pavedina uz ļauniem ceļiem, tas iekritīs paša izraktā bedrē, bet sirdsskaidrie iemantos labumu.</div></div>
<div class="par"><div class="verse" verse="11"><div class="verse-label">11</div>Bagātais nereti iedomājas savā prātā sevi gudru esam, bet nabags, kas apķērīgs, izprot viņa nodomus un rīcību.</div></div>
<div class="par"><div class="verse" verse="12"><div class="verse-label">12</div>Kad pārsvars taisno pusē, tad klājas labi, bet, ja pārsvaru iegūst bezdievīgie, ļaudis slēpjas.</div></div>
<div class="par"><div class="verse" verse="13"><div class="verse-label">13</div>Kas noliedz savu ļauno darbu, tam tas neizdodas, bet, kas tajā atzīstas un turpmāk tā vairs nedara, tas izpelnīsies žēlastību.</div></div>
<div class="par"><div class="verse" verse="14"><div class="verse-label">14</div>Labi tam, kas vienmēr Dievu bīstas. Bet, kas nocietina savu sirdi, iekritīs nelaimē!</div></div>
<div class="par"><div class="verse" verse="15"><div class="verse-label">15</div>Bezdievis, kas valda pār nabadzīgu tautu, ir rūcējs lauva un rijīgs lācis.</div></div>
<div class="par"><div class="verse" verse="16"><div class="verse-label">16</div>Ja valdnieks nav pienācīgi sapratīgs, tad notiek daudz varasdarbu, bet tas, kas ienīst negausību, dzīvos ilgi.</div></div>
<div class="par"><div class="verse" verse="17"><div class="verse-label">17</div>Cilvēks, kas vainīgs kādas dvēseles asinsizliešanā, bēguļos līdz pat kapa malai, un neviens lai nemēģina viņu no bēguļošanas atturēt.</div></div>
<div class="par"><div class="verse" verse="18"><div class="verse-label">18</div>Kas staigā tikls un rimts, tam tiek palīdzēts, bet, kas iet aplamu ceļu, tas negaidīti klups un kritīs.</div></div>
<div class="par"><div class="verse" verse="19"><div class="verse-label">19</div>Kas kopj savu tīrumu, tam maizes pietiks, bet, kas nododas bezdarbībai, tam būs diezgan nabadzības.</div></div>
<div class="par"><div class="verse" verse="20"><div class="verse-label">20</div>Uzticams vīrs piedzīvo daudz svētības, bet tas, kas sevišķi steidzas bagāts kļūt, nepaliks nenoziedzīgs.</div></div>
<div class="par"><div class="verse" verse="21"><div class="verse-label">21</div>Nav labi uzlūkot cilvēka vaigu; tāds cilvēks pat par maizes kumosu darīs netaisnību.</div></div>
<div class="par"><div class="verse" verse="22"><div class="verse-label">22</div>Cilvēks, kas ar skaudīgu aci dzenas pēc bagātības, tas nezina, ka viņš sastapsies ar trūkumu.</div></div>
<div class="par"><div class="verse" verse="23"><div class="verse-label">23</div>Kas otru aprāj un pārmāca, iemantos pēc tam viņa labvēlību un pateicību, pie tam vairāk nekā tas, kas ar savu mīksto mēli liekuļo viņa priekšā.</div></div>
<div class="par"><div class="verse" verse="24"><div class="verse-label">24</div>Kas savam tēvam vai savai mātei kaut ko atņem un saka: "Tas jau nav nekāds grēks!" - tas ir līdzīgs slepkavam.</div></div>
<div class="par"><div class="verse" verse="25"><div class="verse-label">25</div>Negausis rada nesaskaņas, bet, kas paļaujas uz To Kungu, būs bagātīgi apmierināts.</div></div>
<div class="par"><div class="verse" verse="26"><div class="verse-label">26</div>Kas paļaujas vienīgi uz savu sirdi, ir vientiesis, bet, kas iet caur dzīvi ar gudrību, tas izvairīsies no visām briesmām.</div></div>
<div class="par"><div class="verse" verse="27"><div class="verse-label">27</div>Kas dod nabagam, tam nekā netrūks, bet, kas savas acis no nabaga novērš, dabūs dzirdēt daudz lāstu.</div></div>
<div class="par"><div class="verse" verse="28"><div class="verse-label">28</div>Kad bezdievīgie paceļ galvu, tad ļaudis paslēpjas; kad viņi ir pagalam, tad taisnie iet vairumā.</div></div>
    </body>
</html>
