
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir Tā Kunga vārds, kas nāca pār Jeremiju Jūdas ķēniņa Cedekija desmitajā valdīšanas gadā, tas bija astoņpadsmitais Nebukadnēcara valdīšanas gads.</div></div>
<div class="par"><div class="verse" verse="2"><div class="verse-label">2</div>Tanī laikā Bābeles ķēniņa karaspēks bija aplencis Jeruzālemi, un pravietis Jeremija sēdēja apcietināts Jūdas ķēniņa pils sardzes pagalmā.</div></div>
<div class="par"><div class="verse" verse="3"><div class="verse-label">3</div>Jo Jūdas ķēniņš Cedekija bija viņu apcietinājis, tam pārmezdams: "Kādēļ tu uzstājies kā pravietis un sludini: tā saka Tas Kungs: redzi, tik tiešām Es nodošu šo pilsētu Bābeles ķēniņa varā, un viņš to ieņems.</div></div>
<div class="par"><div class="verse" verse="4"><div class="verse-label">4</div>Arī Cedekija, Jūdas ķēniņš neizglābsies no kaldeju rokas, viņu nodos Bābeles ķēniņam, ka viņš runās ar to muti pret muti un skatīsies aci pret aci.</div></div>
<div class="par"><div class="verse" verse="5"><div class="verse-label">5</div>Un tas aizvedīs Cedekiju uz Bābeli, un tur viņš paliks, kamēr Es atkal par viņu gādāšu, tā saka Tas Kungs, bet, ja jūs karosit ar kaldejiem, jums nebūs panākuma."</div></div>
<div class="par"><div class="verse" verse="6"><div class="verse-label">6</div>Tad Jeremija sacīja: "Tā Kunga vārds nāca pār mani un man sacīja:</div></div>
<div class="par"><div class="verse" verse="7"><div class="verse-label">7</div>drīz vien atnāks pie tevis Hanameēls, tava tēvoča Šaluma dēls, ar piedāvājumu: nopērc manu tīrumu, kas Anatotā! Jo tev uz to ir priekšroka."</div></div>
<div class="par"><div class="verse" verse="8"><div class="verse-label">8</div>Tiešām, Hanameēls, mana tēvoča dēls, ieradās pie manis sardzes pagalmā, kā Tas Kungs man bija sacījis, un teica man: "Pērc manu tīrumu, kas ir Anatotā Benjamīna zemē, jo tev uz to ir priekšroka, pērc to!" Tad es nomanīju, ka tas bija mājiens no Tā Kunga.</div></div>
<div class="par"><div class="verse" verse="9"><div class="verse-label">9</div>Un tā es nopirku tīrumu Anatotā no sava tēvabrāļa dēla Hanameēla un iesvēru viņam naudu, septiņus seķeļus un desmit sudraba gabalus.</div></div>
<div class="par"><div class="verse" verse="10"><div class="verse-label">10</div>Tad es uzrakstīju pirkšanas līgumu, to apzīmogoju un liku lieciniekiem parakstīt un iesvēru naudu ar svariem.</div></div>
<div class="par"><div class="verse" verse="11"><div class="verse-label">11</div>Es ņēmu apzīmogoto pirkšanas līgumu ar nolīgumu un noteikumiem un arī apzīmogoto norakstu</div></div>
<div class="par"><div class="verse" verse="12"><div class="verse-label">12</div>un nodevu līgumu Baruham, Nerijas dēlam, Maāsejas dēlam, mana brālēna Hanameēla klātbūtnē un liecinieku klātbūtnē, kas bija parakstījuši līgumu, un visu jūdu klātbūtnē, kas bija sardzes pagalmā.</div></div>
<div class="par"><div class="verse" verse="13"><div class="verse-label">13</div>Pēc tam es lūdzu Baruhu viņu klātbūtnē veikt manā labā šādu uzdevumu un sacīju:</div></div>
<div class="par"><div class="verse" verse="14"><div class="verse-label">14</div>"Tā saka Tas Kungs Cebaots, Israēla Dievs: ņem šos dokumentus, apzīmogoto pirkšanas līgumu un tā norakstu un liec tos māla traukā, ka tos var ilgi uzglabāt!</div></div>
<div class="par"><div class="verse" verse="15"><div class="verse-label">15</div>Jo tā saka Tas Kungs Cebaots, Israēla Dievs: turpmāk atkal pirks šinī zemē namus, tīrumus un vīnadārzus!"</div></div>
<div class="par"><div class="verse" verse="16"><div class="verse-label">16</div>Kad es biju nodevis pirkšanas līgumu Baruham, Nerijas dēlam, es griezos pie Tā Kunga ar šādu lūgšanu:</div></div>
<div class="par"><div class="verse" verse="17"><div class="verse-label">17</div>"Ak, Kungs, Kungs! Tu radīji debesis un zemi ar Savu lielo spēku un Savu izstiepto roku, Tev nekas nav neiespējams.</div></div>
<div class="par"><div class="verse" verse="18"><div class="verse-label">18</div>Tu parādi žēlastību tūkstošiem un atmaksā bērniem par tēvu grēkiem, Tu lielais, varenais Dievs, Tavs vārds ir Kungs Cebaots,</div></div>
<div class="par"><div class="verse" verse="19"><div class="verse-label">19</div>Tu esi liels padomā un varens darbos, Tavas acis ir nomodā pār cilvēku bērnu ceļiem, lai atmaksātu ikvienam pēc viņa gaitas un pēc viņa darbu augļiem.</div></div>
<div class="par"><div class="verse" verse="20"><div class="verse-label">20</div>Tu darīji zīmes un brīnumus Ēģiptes zemē Israēlam un citām tautām līdz šai dienai un ar to sagādāji Sev Vārdu, kāds tas Tev šodien.</div></div>
<div class="par"><div class="verse" verse="21"><div class="verse-label">21</div>Tu izvedi Savu Israēla tautu no Ēģiptes ar zīmēm un brīnumiem, ar stipru roku un paceltu elkoni, un lielām briesmām.</div></div>
<div class="par"><div class="verse" verse="22"><div class="verse-label">22</div>Tu tiem devi šo zemi, par kuru Tu zvērēji viņu tēviem, ka dosi jau tiem šo zemi par īpašumu, zemi, kur piens un medus tek.</div></div>
<div class="par"><div class="verse" verse="23"><div class="verse-label">23</div>Bet, kad tie ienāca zemē un to ieņēma, tie neklausīja Tavu balsi un nestaigāja pēc Taviem baušļiem un nedarīja nekā no visa tā, ko Tu biji viņiem pavēlējis. Tādēļ Tu liki piedzīvot viņiem visu šo nelaimi.</div></div>
<div class="par"><div class="verse" verse="24"><div class="verse-label">24</div>Redzi, aplenkuma uzbērumi jau sniedzas līdz pilsētai, lai to ieņemtu, un pilsēta, kas ir zobena, bada un mēra varā, jau ir aplencēju kaldeju rokās; tas, ar ko Tu draudēji, ir jau noticis, Tu pats to redzi.</div></div>
<div class="par"><div class="verse" verse="25"><div class="verse-label">25</div>Un tomēr Tu, Kungs mans Dievs, man pavēlēji: pērc tīrumu par naudu un piesauc lieciniekus, - jebšu pilsēta jau īstenībā ir kaldeju rokās!"</div></div>
<div class="par"><div class="verse" verse="26"><div class="verse-label">26</div>Tad Jeremija savā garā uztvēra Tā Kunga vārdu, un tas viņam sacīja:</div></div>
<div class="par"><div class="verse" verse="27"><div class="verse-label">27</div>"Redzi, Es esmu Tas Kungs Dievs pār visu miesu! Vai tad Man būtu kas neiespējams?</div></div>
<div class="par"><div class="verse" verse="28"><div class="verse-label">28</div>Tādēļ Tas Kungs saka tā: Es nododu šo pilsētu kaldeju rokās un Bābeles ķēniņa Nebukadnēcara varā: viņš to ieņems.</div></div>
<div class="par"><div class="verse" verse="29"><div class="verse-label">29</div>Kaldeji, kas aplenc pilsētu, ielauzīsies tajā, pielaidīs tai uguni un to nodedzinās līdz pamatiem, it īpaši visus namus, uz kuru jumtiem iedzīvotāji kvēpinājuši Baalam un citiem dieviem nesuši dzeramos upurus, lai Mani sarūgtinātu.</div></div>
<div class="par"><div class="verse" verse="30"><div class="verse-label">30</div>Jo Israēla bērni un Jūdas bērni ir vienmēr kopš savas jaunības darījuši to, kas ir ļauns Manās acīs. Tiešām, Israēla bērni ir Mani arvien tikai sarūgtinājuši ar saviem roku darbiem!" - tā saka Tas Kungs.</div></div>
<div class="par"><div class="verse" verse="31"><div class="verse-label">31</div>"Arī pati šī pilsēta ir izraisījusi Manas dusmas un Manu bardzību kopš tās tapšanas līdz šai dienai; Man tā jādabū projām no Savām acīm</div></div>
<div class="par"><div class="verse" verse="32"><div class="verse-label">32</div>visa tā ļaunuma dēļ, ko Israēla bērni un Jūdas bērni ir darījuši, lai Mani kaitinātu, viņi paši, viņu ķēniņi un lielkungi, viņu priesteri un pravieši, Jūdas vīri un Jeruzālemes iedzīvotāji.</div></div>
<div class="par"><div class="verse" verse="33"><div class="verse-label">33</div>Tie Man pagrieza muguru un ne vaigu, kaut gan Es vienmēr tos liku pamācīt; taču tie neklausīja un nepieņēma mācību.</div></div>
<div class="par"><div class="verse" verse="34"><div class="verse-label">34</div>Tie pat novietoja savus nejēdzīgos elkus tai namā, kas nes Manu Vārdu, un to lika negodā.</div></div>
<div class="par"><div class="verse" verse="35"><div class="verse-label">35</div>Tie cēla Baalam Ben-Hinomas ielejā altārus, kur tie upurēja Moloham, sadedzinādami savus dēlus un savas meitas, ko Es tiem nekad neesmu pavēlējis, un Man nevarēja ne prātā nākt, ka tie varētu darīt tādas šausmīgas negantības un pavedināt Jūdu uz apgrēcību.</div></div>
<div class="par"><div class="verse" verse="36"><div class="verse-label">36</div>Un tomēr saka Tas Kungs, Israēla Dievs, par šo pilsētu, par kuru jūs sakāt, ka tā zobena varas, bada un mēra briesmu dēļ nodota Bābeles ķēniņa rokā:</div></div>
<div class="par"><div class="verse" verse="37"><div class="verse-label">37</div>tiešām, Es tos savākšu kopā no visām zemēm, kur Es tos biju izklīdinājis Savās dusmās, Savā bardzībā un Savā lielajā nežēlastībā, un tos atvedīšu atpakaļ šinī vietā, ka tie te var droši dzīvot.</div></div>
<div class="par"><div class="verse" verse="38"><div class="verse-label">38</div>Un tie būs Mana tauta, un Es būšu viņu Dievs.</div></div>
<div class="par"><div class="verse" verse="39"><div class="verse-label">39</div>Es tiem piešķiršu vienādas sirds domas un vienādu dzīves ceļu, lai tie Mani bīstas visu savu mūžu sev un saviem bērniem par svētību.</div></div>
<div class="par"><div class="verse" verse="40"><div class="verse-label">40</div>Un Es slēgšu ar tiem mūžīgu derību, ka Es nemitēšos tiem labu darīt un likšu Savu bijību tiem sirdī, lai tie nekad neatkristu no Manis un nepaliktu Man atkal neuzticīgi.</div></div>
<div class="par"><div class="verse" verse="41"><div class="verse-label">41</div>Es priecāšos tiem labu darīt un dēstīšu tos šinī zemē, uzticībā būdams pie tiem ar visu Savu sirdi un dvēseli.</div></div>
<div class="par"><div class="verse" verse="42"><div class="verse-label">42</div>Jo tā saka Tas Kungs: kā Es šai tautai uzsūtīju lielu nelaimi, tā Es tai sūtīšu visu labu, ko Es tai esmu solījis.</div></div>
<div class="par"><div class="verse" verse="43"><div class="verse-label">43</div>Tiešām, pirks atkal tīrumus šai zemē, par kuru jūs sakāt, ka tā esot kaila un tukša, bez cilvēkiem un lopiem, un nodota kaldeju rokās.</div></div>
<div class="par"><div class="verse" verse="44"><div class="verse-label">44</div>Pirks atkal tīrumus par naudu, rakstīs pirkšanas līgumus, tos apzīmogos, un liecinieki apstiprinās tos Benjamīna zemē, Jeruzālemes apkārtnē un Jūdas pilsētās, kalnāju zemēs un ieleju zemes vietās un dienvidzemes novados, jo līdz pašiem pamatiem Es grozīšu visas šīs zemes un tās ļaužu likteņus!" saka Tas Kungs.</div></div>
    </body>
</html>
