
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>To Es jums esmu runājis, lai jūs nekristu apgrēcībā.</div></div>
<div class="par"><div class="verse" verse="2"><div class="verse-label">2</div>Tie jūs izslēgs no draudzes, un nāks stunda, kad tas, kas jūs nonāvēs, domās ar to Dievam kalpojis.</div></div>
<div class="par"><div class="verse" verse="3"><div class="verse-label">3</div>Bet to viņi darīs tāpēc, ka tie nav atzinuši ne Dievu, ne Mani.</div></div>
<div class="par"><div class="verse" verse="4"><div class="verse-label">4</div>Bet to Es uz jums esmu runājis, lai jūs, kad viņu laiks nāks, atcerētos, ko Es jums esmu teicis. To Es jums no sākuma neteicu, tāpēc ka biju pie jums.</div></div>
<div class="par"><div class="verse" verse="5"><div class="verse-label">5</div>Bet tagad Es aizeimu pie Tā, kas Mani sūtījis, un neviens jūsu starpā Man nejautā: kurp Tu ej?</div></div>
<div class="par"><div class="verse" verse="6"><div class="verse-label">6</div>Bet, klausoties Manos vārdos, jūsu sirds ir pilna skumju.</div></div>
<div class="par"><div class="verse" verse="7"><div class="verse-label">7</div>Tomēr Es jums saku patiesību: tas jums par labu, ka Es aizeimu. Jo, ja Es neaizietu, Aizstāvis nenāktu pie jums. Bet aizgājis Es to sūtīšu pie jums.</div></div>
<div class="par"><div class="verse" verse="8"><div class="verse-label">8</div>Un Viņš nāks un liks pasaulei izprast grēku, taisnību un tiesu.</div></div>
<div class="par"><div class="verse" verse="9"><div class="verse-label">9</div>Grēku - jo tie netic Man.</div></div>
<div class="par"><div class="verse" verse="10"><div class="verse-label">10</div>Taisnību - jo Es aizeimu pie Tēva, un jūs Mani vairs neredzēsit.</div></div>
<div class="par"><div class="verse" verse="11"><div class="verse-label">11</div>Tiesu - jo šīs pasaules valdnieks ir dabūjis savu spriedumu.</div></div>
<div class="par"><div class="verse" verse="12"><div class="verse-label">12</div>Vēl daudz kas Man jums sakāms, bet jūs to tagad vēl nespējat nest.</div></div>
<div class="par"><div class="verse" verse="13"><div class="verse-label">13</div>Bet, kad nāks Viņš, Patiesības Gars, Tas jūs vadīs visā patiesībā; jo Viņš nerunās no Sevis paša, bet runās to, ko dzirdēs, un darīs jums zināmas nākamās lietas.</div></div>
<div class="par"><div class="verse" verse="14"><div class="verse-label">14</div>Tas Mani cels godā, jo Viņš ņems no tā, kas ir Mans, un jums to darīs zināmu.</div></div>
<div class="par"><div class="verse" verse="15"><div class="verse-label">15</div>Viss, kas Tēvam pieder, pieder Man; tāpēc Es jums sacīju, ka Viņš ņems no tā, kas ir Mans, un jums to darīs zināmu.</div></div>
<div class="par"><div class="verse" verse="16"><div class="verse-label">16</div>Vēl mazu brīdi, un jūs Manis vairs neredzēsit, un atkal mazu brīdi, un jūs Mani atkal redzēsit."</div></div>
<div class="par"><div class="verse" verse="17"><div class="verse-label">17</div>Tad daži no Viņa mācekļiem runāja savā starpā: "Ko Viņš grib teikt ar šiem vārdiem: mazu brīdi, un jūs Manis vairs neredzēsit, un atkal mazu brīdi, un jūs Mani redzēsit, un: Es aizeju pie Tēva?"</div></div>
<div class="par"><div class="verse" verse="18"><div class="verse-label">18</div>Tie sacīja: "Ko Viņš ar to grib teikt: mazu brīdi? - Mēs nesaprotam, ko Viņš runā!"</div></div>
<div class="par"><div class="verse" verse="19"><div class="verse-label">19</div>Jēzus noprata, ka tie gribēja Viņam jautāt, un sacīja viņiem: "Vai par to jūs spriežat savā starpā, ka Es sacīju: mazu brīdi, un jūs Manis neredzēsit, un atkal mazu brīdi, un jūs Mani redzēsit?</div></div>
<div class="par"><div class="verse" verse="20"><div class="verse-label">20</div>Patiesi, patiesi Es jums saku: jūs raudāsit un sērosit, bet pasaule priecāsies; jūs skumsit, bet jūsu skumjas tiks vērstas priekā.</div></div>
<div class="par"><div class="verse" verse="21"><div class="verse-label">21</div>Kad sieva dzemdē, viņa ir noskumusi, jo viņas stunda ir klāt; bet, kad viņa ir dzemdējusi bērnu, viņa vairs nepiemin savas bēdas aiz prieka, ka cilvēks nācis pasaulē.</div></div>
<div class="par"><div class="verse" verse="22"><div class="verse-label">22</div>Arī jums tagad ir skumjas. Bet Es jūs atkal redzēšu; tad jūsu sirds priecāsies, un neviens šo prieku jums neatņems.</div></div>
<div class="par"><div class="verse" verse="23"><div class="verse-label">23</div>Tanī dienā jūs Mani vairs nejautāsit. Patiesi, patiesi Es jums saku: ja jūs Tēvam ko lūgsit, Viņš jums to dos Manā Vārdā.</div></div>
<div class="par"><div class="verse" verse="24"><div class="verse-label">24</div>Līdz šim jūs neko neesat lūguši Manā Vārdā; lūdziet, tad jūs dabūsit, ka jūsu prieks būs pilnīgs.</div></div>
<div class="par"><div class="verse" verse="25"><div class="verse-label">25</div>To Es jums līdzībās esmu runājis; nāk stunda, kad Es vairs nerunāšu uz jums līdzībās, bet tieši stāstīšu par Tēvu.</div></div>
<div class="par"><div class="verse" verse="26"><div class="verse-label">26</div>Tanī dienā jūs lūgsit Manā Vārdā, un Es nesaku, ka Es aizlūgšu Tēva priekšā par jums.</div></div>
<div class="par"><div class="verse" verse="27"><div class="verse-label">27</div>Jo pats Tēvs jūs mīl, tāpēc ka jūs Mani esat mīlējuši un esat nākuši pie ticības, ka Es esmu izgājis no Tēva.</div></div>
<div class="par"><div class="verse" verse="28"><div class="verse-label">28</div>Es esmu izgājis no Tēva un nācis pasaulē: tagad Es atkal atstāju pasauli un aizeimu pie Tēva."</div></div>
<div class="par"><div class="verse" verse="29"><div class="verse-label">29</div>Mācekļi Viņam saka: "Redzi, tagad Tu runā tieši un ne vairs līdzībā.</div></div>
<div class="par"><div class="verse" verse="30"><div class="verse-label">30</div>Tagad mēs saprotam, ka Tu zini visu un Tev nav vajadzīgs, lai kāds Tevi jautātu; tāpēc mēs ticam, ka Tu no Dieva esi nācis."</div></div>
<div class="par"><div class="verse" verse="31"><div class="verse-label">31</div>Jēzus tiem atbildēja: "Tagad jūs ticat?</div></div>
<div class="par"><div class="verse" verse="32"><div class="verse-label">32</div>Redziet, nāk stunda un ir jau klāt, kad jūs izklīdīsit katrs savā vietā un Mani atstāsit vienu. Bet Es neesmu viens, jo Tēvs ir pie Manis.</div></div>
<div class="par"><div class="verse" verse="33"><div class="verse-label">33</div>To visu Es esmu runājis uz jums, lai jums miers būtu Manī. Pasaulē jums ir bēdas; bet turiet drošu prātu, Es pasauli esmu uzvarējis!"</div></div>
    </body>
</html>
