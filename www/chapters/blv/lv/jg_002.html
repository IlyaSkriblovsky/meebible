
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Tā Kunga eņģelis devās no Gilgalas augšup uz Bohimu un sacīja: "Es esmu jūs izvedis ārā no Ēģiptes, un Es esmu jūs ievedis tai zemē, ko Es ar zvērestu biju apsolījis jūsu tēviem, un Es sacīju: Es Savu derību ar jums nelauzīšu nemūžam.</div></div>
<div class="par"><div class="verse" verse="2"><div class="verse-label">2</div>Un arī jums nebūs slēgt derību ar šīs zemes iedzīvotājiem, viņu altāri jums ir jānoplēš. Bet jūs neesat klausījuši Manai balsij; kāpēc jūs esat tā darījuši?</div></div>
<div class="par"><div class="verse" verse="3"><div class="verse-label">3</div>Tāpēc Es jums tagad saku: Es viņus neizdzīšu, jums uz priekšu ejot, bet viņi jums taps par pātagām jūsu sāniem un viņu dievi par slazda valgiem."</div></div>
<div class="par"><div class="verse" verse="4"><div class="verse-label">4</div>Un, kad Tā Kunga eņģelis bija šos vārdus pateicis visiem Israēla bērniem, tad tauta pacēla savu balsi un sāka raudāt.</div></div>
<div class="par"><div class="verse" verse="5"><div class="verse-label">5</div>Un viņi nosauca šīs vietas vārdu Bohima un upurēja tur kaujamo upuri Tam Kungam.</div></div>
<div class="par"><div class="verse" verse="6"><div class="verse-label">6</div>Un, kad Jozua bija atlaidis tautu, tad Israēla bērni ikviens aizgāja uz savu īpašumu, lai iemantotu zemi.</div></div>
<div class="par"><div class="verse" verse="7"><div class="verse-label">7</div>Un tauta kalpoja Tam Kungam, kamēr Jozua dzīvoja un kamēr vecaji dzīvoja, kas vēl ilgu laiku dzīvoja pēc Jozuas, un visi bija redzējuši visus Tā Kunga lielos darbus, ko Viņš bija darījis Israēlam.</div></div>
<div class="par"><div class="verse" verse="8"><div class="verse-label">8</div>Tad Jozua, Nūna dēls, Tā Kunga kalps, nomira simts desmit gadus vecs,</div></div>
<div class="par"><div class="verse" verse="9"><div class="verse-label">9</div>un tie viņu apglabāja viņa paša īpašuma robežās Timnat-Heremā Efraima kalnos, ziemeļos no Gaāša kalna.</div></div>
<div class="par"><div class="verse" verse="10"><div class="verse-label">10</div>Un, kad arī visa tā paaudze tika piepulcināta saviem tēviem, tad cēlās jauna paaudze pēc viņiem, kas nepazina To Kungu, nedz arī Viņa darbus, ko Viņš bija darījis Israēlam.</div></div>
<div class="par"><div class="verse" verse="11"><div class="verse-label">11</div>Tad Israēla bērni darīja to, kas nepatika Tam Kungam, jo viņi kalpoja baaliem.</div></div>
<div class="par"><div class="verse" verse="12"><div class="verse-label">12</div>Un viņi atstāja To Kungu, savu tēvu Dievu, kas viņus bija izvedis no Ēģiptes zemes, un sekoja citiem dieviem, proti, to tautu dieviem, kuras dzīvoja tiem visapkārt; viņi tos pielūdza un tā apkaitināja To Kungu.</div></div>
<div class="par"><div class="verse" verse="13"><div class="verse-label">13</div>Un tie atkrita no Tā Kunga un kalpoja baaliem un aštartēm.</div></div>
<div class="par"><div class="verse" verse="14"><div class="verse-label">14</div>Tad Tā Kunga bardzība iedegās pret Israēlu, un Viņš tos nodeva laupītāju rokās, kas tos aplaupīja, un Viņš lika tiem krist viņu ienaidnieku rokās, kas bija tiem visapkārt, un viņi nespēja vairs noturēties pret saviem ienaidniekiem.</div></div>
<div class="par"><div class="verse" verse="15"><div class="verse-label">15</div>Un visur, kur tie izgāja cīņās, Tā Kunga roka bija pret viņiem uz ļaunu vien, kā Tas Kungs bija piedraudējis un kā Viņš tiem bija ar zvērestu apstiprinājis, un Viņš tos noveda lielās bēdās.</div></div>
<div class="par"><div class="verse" verse="16"><div class="verse-label">16</div>Tad Tas Kungs iecēla viņiem soģus, kas tos atsvabināja no laupītājiem.</div></div>
<div class="par"><div class="verse" verse="17"><div class="verse-label">17</div>Bet tie neklausīja arī saviem soģiem un netikli dzinās pakaļ citiem dieviem un pielūdza tos; ātri tie novērsās no ceļa, pa kuru bija staigājuši viņu tēvi, klausīdami Tā Kunga baušļiem; bet viņi tā nedarīja.</div></div>
<div class="par"><div class="verse" verse="18"><div class="verse-label">18</div>Un, kad Tas Kungs iecēla viņiem soģus, tad Tas Kungs bija ar šiem soģiem un glāba ļaudis no viņu ienaidniekiem, kamēr soģis dzīvoja; jo Tas Kungs par viņiem apžēlojās, kad viņi nopūtās un sūdzējās par tiem, kas viņus apspieda un nomāca.</div></div>
<div class="par"><div class="verse" verse="19"><div class="verse-label">19</div>Bet, tiklīdz soģis nomira, tad viņi atkal no jauna atkrita un rīkojās ļaunāk nekā viņu tēvi, dzīdamies pakaļ svešiem dieviem, tiem kalpodami un tos pielūgdami; un tie neatstājās no saviem ļauniem darbiem, nedz no saviem pārgalvības ceļiem.</div></div>
<div class="par"><div class="verse" verse="20"><div class="verse-label">20</div>Tad Tā Kunga bardzība iedegās pret Israēlu, un Viņš sacīja: "Tādēļ ka šī tauta ir lauzusi Manu derību, ko Es biju pavēlējis viņu tēviem, un viņi nav klausījuši Manai balsij,</div></div>
<div class="par"><div class="verse" verse="21"><div class="verse-label">21</div>tad arī Es turpmāk viņu priekšā neizdzīšu nevienu no tām tautām, ko Jozua ir atstājis neizdzītas, kad viņš mira,</div></div>
<div class="par"><div class="verse" verse="22"><div class="verse-label">22</div>lai ar to pārbaudītu Israēla bērnus, vai viņi glabās Tā Kunga ceļus, pa tiem staigādami, tāpat kā viņu tēvi bija tos glabājuši, vai ne?"</div></div>
<div class="par"><div class="verse" verse="23"><div class="verse-label">23</div>Tādēļ Tas Kungs lika mieru šīm tautām, neizdzīdams tās tūliņ, un Viņš tās nenodeva Jozuas rokā.</div></div>
    </body>
</html>
