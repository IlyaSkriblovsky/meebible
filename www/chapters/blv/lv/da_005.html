
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ķēniņš Belsacars sarīkoja saviem tūkstoš dižciltīgajiem lieliskas dzīres un dzēra ar tiem kopā vīnu, sēdēdams visu viņu priekšgalā.</div></div>
<div class="par"><div class="verse" verse="2"><div class="verse-label">2</div>Vīna skurbumā Belsacars pavēlēja atnest tos zelta un sudraba traukus, ko viņa tēvs Nebukadnēcars bija atvedis no Jeruzālemes Dieva nama, lai dzertu vīnu no tiem viņš pats, viņa dižciltīgie, viņa sievas un blakussievas.</div></div>
<div class="par"><div class="verse" verse="3"><div class="verse-label">3</div>Tāpēc kalpi atnesa zelta traukus, kas bija nolaupīti Jeruzālemes Dieva namā. Ķēniņš, viņa dižciltīgie, viņa sievas un blakussievas dzēra vīnu no tiem.</div></div>
<div class="par"><div class="verse" verse="4"><div class="verse-label">4</div>Viesi dzēra vīnu un daudzināja slavas dziesmās savus zelta un sudraba, vara un dzelzs, koka un akmens dievekļus.</div></div>
<div class="par"><div class="verse" verse="5"><div class="verse-label">5</div>Tajā brīdī parādījās cilvēka rokas pirksti, tie rakstīja uz pils baltās sienas iepretī kroņlukturim, un ķēniņš redzēja virspusi tai rokai, kas rakstīja.</div></div>
<div class="par"><div class="verse" verse="6"><div class="verse-label">6</div>Tad ķēniņa seja kļuva bāla, baiļu pilnas domas pārņēma viņu, viņam galīgi zuda spēki, un viņa ceļi ļodzījās.</div></div>
<div class="par"><div class="verse" verse="7"><div class="verse-label">7</div>Ķēniņš kliedza stiprā balsī, lai atsauc vārdotājus, kaldejus un zīlniekus, un viņš teica Bābeles gudrajiem: "Kas šo rakstu var lasīt un man izskaidrot, to būs ietērpt purpurā un tam dot zelta ķēdi ap kaklu, un tas būs trešais valsts valdībā."</div></div>
<div class="par"><div class="verse" verse="8"><div class="verse-label">8</div>Tad pienāca visi ķēniņa gudrie, bet tie nevarēja rakstu ne lasīt, ne izskaidrot.</div></div>
<div class="par"><div class="verse" verse="9"><div class="verse-label">9</div>Ķēniņš Belsacars ļoti izbijās, viņa seja kļuva bāla, un viņa dižciltīgie bija galīgi apjukuši.</div></div>
<div class="par"><div class="verse" verse="10"><div class="verse-label">10</div>Tad vecā ķēniņiene, ķēniņa māte, izdzirdusi ķēniņa uzaicinājumus un solījumus, kā arī dižciltīgo uztrauktos saucienus, iegāja tai telpā, kur notika dzīres, un griezās pie ķēniņa ar šādu uzrunu: "Ķēniņš lai dzīvo mūžīgi! Tavas domas lai tevi nebaida, un tavs vaigs lai nenobāl!</div></div>
<div class="par"><div class="verse" verse="11"><div class="verse-label">11</div>Tavā valstī ir vīrs, kurā mājo svēto dievu gars; jau tava tēva valdīšanas laikā viņā parādījās dievišķa apgaismība, saprašana un gudrība, tā ka tavs tēvs, ķēniņš Nebukadnēcars, viņu iecēla par gudro, vārdotāju, kaldeju un zīlnieku priekšnieku, - tavs tēvs, ak, ķēniņ!</div></div>
<div class="par"><div class="verse" verse="12"><div class="verse-label">12</div>Tāpēc ka viņā tiešām mājoja augsts gars, prāts un saprašana, kas parādījās viņa spējās sapņu un noslēpumu izskaidrošanā un mīklu uzminēšanā. Tas ir Daniēls, kuram ķēniņš piešķīra vārdu Beltsacars. Aicini Daniēlu, tas tev dos izskaidrojumu!"</div></div>
<div class="par"><div class="verse" verse="13"><div class="verse-label">13</div>Kad nu Daniēlu atveda ķēniņa priekšā, ķēniņš tam jautāja: "Vai tu esi Daniēls, viens no tiem jūdiem, kurus ķēniņš, mans tēvs, ir atvedis šurp trimdā?</div></div>
<div class="par"><div class="verse" verse="14"><div class="verse-label">14</div>Es dzirdēju par tevi, ka tevī mājojot dievišķs gars, ka tevī mītot arī apgaismība, saprašana un liela gudrība.</div></div>
<div class="par"><div class="verse" verse="15"><div class="verse-label">15</div>Pie manis nupat atveda gudros un vārdotājus, lai tie izlasītu, lūk, šo rakstu un to man izskaidrotu; bet tie nevarēja man dot izskaidrojumu.</div></div>
<div class="par"><div class="verse" verse="16"><div class="verse-label">16</div>Bet par tevi es dzirdēju, ka tu to varot - tu varot izskaidrot noslēpumus. Nu tad, ja tu vari lasīt šo rakstu un man to izskaidrot, tad tevi ietērps purpurā un zelta ķēdi tev liks ap kaklu, un tu būsi trešais manas valsts valdībā."</div></div>
<div class="par"><div class="verse" verse="17"><div class="verse-label">17</div>Tad Daniēls atbildēja ķēniņam un sacīja: "Paturi savas dāvanas un dod savu atalgojumu citam; bet šo rakstu es izlasīšu, un to es ķēniņam izskaidrošu.</div></div>
<div class="par"><div class="verse" verse="18"><div class="verse-label">18</div>Ak, ķēniņ! Visuvarenais Dievs deva tavam tēvam Nebukadnēcaram valstību un varu, slavu un godu;</div></div>
<div class="par"><div class="verse" verse="19"><div class="verse-label">19</div>tās varas priekšā, ko Dievs bija devis, trīcēja un drebēja visas tautas un ciltis, un valodas. Viņš nokāva, ko vien viņš gribēja, un arī dzīvu atstāja, ko gribēja; viņš paaugstināja, ko gribēja, un tāpat pazemoja, ko vien viņš gribēja.</div></div>
<div class="par"><div class="verse" verse="20"><div class="verse-label">20</div>Bet, kad viņa sirds palika pārāk lepna un viņa gars apcietinājās līdz pārgalvībai, tad viņu nogāza no troņa un atņēma tam viņa godību.</div></div>
<div class="par"><div class="verse" verse="21"><div class="verse-label">21</div>Viņu izstūma no cilvēku sabiedrības, viņš noslīdēja lopu kārtā, viņš dzīvoja pie meža ēzeļiem, viņam deva ēst zāli kā lopiem. Debess rasa slacināja viņa miesu, tiekāms viņš atzina, ka cilvēku valstis pieder visuaugstajam Dievam un Viņš ieceļ tajās par valdnieku, kuru gribēdams.</div></div>
<div class="par"><div class="verse" verse="22"><div class="verse-label">22</div>Un tu, viņa dēls, Belsacar, neiedvesi sev pazemību savā sirdī, kaut gan tu visu to zināji.</div></div>
<div class="par"><div class="verse" verse="23"><div class="verse-label">23</div>Tu drīzāk esi sacēlies pret debesu Kungu, jo dzīrēs kalpi bija spiesti atnest tev un nolikt tev tavā priekšā Dieva nama traukus, un tu un tavi dižciltīgie, tavas sievas un blakussievas, jūs visi dzērāt vīnu no tiem un daudzinājāt īpašās slavas dziesmās savus sudraba un zelta, vara un dzelzs, koka un akmens dievus, kas ne redz, ne dzird un kam nav prāta. Bet tam Dievam, kura rokā stāv tava dzīvības dvesma un visi tavi ceļi un likteņi, tu nedevi godu.</div></div>
<div class="par"><div class="verse" verse="24"><div class="verse-label">24</div>Tāpēc Viņš sūtīja šo roku līdz ar tās darināto uzrakstu.</div></div>
<div class="par"><div class="verse" verse="25"><div class="verse-label">25</div>Šādi skan tas raksts, kas tur stāv: Mene, mene, tekel, upharsin.</div></div>
<div class="par"><div class="verse" verse="26"><div class="verse-label">26</div>Tam ir šāda nozīme: mene - Dievs tavas valstības dienas ir skaitījis un tās izbeidzis;</div></div>
<div class="par"><div class="verse" verse="27"><div class="verse-label">27</div>tekel - tu esi svērts svaru kausā un atrasts par vieglu;</div></div>
<div class="par"><div class="verse" verse="28"><div class="verse-label">28</div>upharsin - tava valsts ir dalīta un atdota mēdiešiem un persiešiem."</div></div>
<div class="par"><div class="verse" verse="29"><div class="verse-label">29</div>Tad Belsacars pavēlēja Daniēlu tērpt purpurā un tam dot zelta ķēdi ap kaklu un ar saucieniem darīt tautai zināmu par viņu, ka viņš valdīs valstī kā trešais.</div></div>
<div class="par"><div class="verse" verse="30"><div class="verse-label">30</div>Bet tanī pašā naktī kaldeju ķēniņš Belsacars tika nogalināts, un mēdietis Dārijs pārņēma varu un valdību sešdesmit divu gadu vecumā.</div></div>
    </body>
</html>
