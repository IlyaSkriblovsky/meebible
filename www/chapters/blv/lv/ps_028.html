
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida dziesma. Tevi es piesaucu, Kungs, mana klints, nenovērs klusēdams no manis Savu ausi, jo, ja Tu klusē, tad es kļūstu līdzīgs tiem, kas grimuši kapa bedrē!</div></div>
<div class="par"><div class="verse" verse="2"><div class="verse-label">2</div>Uzklausi manas skaļās lūgšanas balsi, kad es Tevi piesaucu, kad es paceļu savas rokas pret Tava nama vissvētāko vietu.</div></div>
<div class="par"><div class="verse" verse="3"><div class="verse-label">3</div>Neaizrauj mani projām līdz ar bezdievjiem un ļaundariem, kuru runa gan ir laipna pret tuvāko, bet sirds pilna ļaunuma!</div></div>
<div class="par"><div class="verse" verse="4"><div class="verse-label">4</div>Dod tiem pēc viņu darba, pēc ļaunuma, ko tie darījuši. Pēc viņu roku darba dod viņiem, atmaksā viņiem pēc nopelna!</div></div>
<div class="par"><div class="verse" verse="5"><div class="verse-label">5</div>Jo viņi neņem vērā Tā Kunga darbību, nedz Viņa roku darbu; tāpēc Viņš tos satrieks un nepacels.</div></div>
<div class="par"><div class="verse" verse="6"><div class="verse-label">6</div>Slavēts lai ir Tas Kungs, jo Viņš uzklausījis manas lūgšanas balsi!</div></div>
<div class="par"><div class="verse" verse="7"><div class="verse-label">7</div>Tas Kungs ir mans stiprums un mans vairogs, mana sirds paļaujas uz Viņu. No Viņa man nāk palīdzība, mana sirds ir līksma, ar savām dziesmām es Viņam gribu pateikties.</div></div>
<div class="par"><div class="verse" verse="8"><div class="verse-label">8</div>Tas Kungs ir stiprums Savai tautai, sargs un palīgs tam, ko Viņš svaidījis.</div></div>
<div class="par"><div class="verse" verse="9"><div class="verse-label">9</div>Palīdzi Savai tautai un svētī Savu īpašumu, gani to un nes uz Savām rokām mūžīgi!</div></div>
    </body>
</html>
