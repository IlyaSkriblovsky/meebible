
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida psalms. Kungs, Tu izproti mani visos sīkumos un mani pazīsti.</div></div>
<div class="par"><div class="verse" verse="2"><div class="verse-label">2</div>Tu zini - vai es sēdu vai ceļos - Tev ir skaidras manas domas jau no tālienes.</div></div>
<div class="par"><div class="verse" verse="3"><div class="verse-label">3</div>Vai es eju, vai es guļu, Tu esi ap mani, un Tev ir zināmi visi mani ceļi,</div></div>
<div class="par"><div class="verse" verse="4"><div class="verse-label">4</div>jo nav vārda uz manas mēles, kas Tev, Kungs, nebūtu zināms.</div></div>
<div class="par"><div class="verse" verse="5"><div class="verse-label">5</div>Tu esi ap mani no visām pusēm, Tu turi Savu roku pār mani.</div></div>
<div class="par"><div class="verse" verse="6"><div class="verse-label">6</div>Šī atziņa man ir pārāk brīnišķa un pārāk augsta, es nevaru to saprast.</div></div>
<div class="par"><div class="verse" verse="7"><div class="verse-label">7</div>Kurp lai es aizeju no Tava Gara, un kurp lai es bēgu no Tava vaiga?</div></div>
<div class="par"><div class="verse" verse="8"><div class="verse-label">8</div>Ja es kāptu debesīs, Tu tur esi, ja es nokāptu ellē, Tu esi arī tur.</div></div>
<div class="par"><div class="verse" verse="9"><div class="verse-label">9</div>Ja man būtu rītausmas spārni un es nolaistos jūras malā,</div></div>
<div class="par"><div class="verse" verse="10"><div class="verse-label">10</div>tad arī tur mani vadītu Tava roka un Tava labā roka mani turētu.</div></div>
<div class="par"><div class="verse" verse="11"><div class="verse-label">11</div>Ja es teiktu: galīga tumsa lai mani apklāj, un par nakti lai kļūst ap mani gaisma,-</div></div>
<div class="par"><div class="verse" verse="12"><div class="verse-label">12</div>tad arī tumsība Tev nebūtu tumša, un nakts tev spīdētu kā diena, tumsība Tev būtu kā gaisma.</div></div>
<div class="par"><div class="verse" verse="13"><div class="verse-label">13</div>Jo Tu radīji manas īkstis, Tu mani veidoji un piešķīri man ķermeni manas mātes miesās.</div></div>
<div class="par"><div class="verse" verse="14"><div class="verse-label">14</div>Es Tev pateicos, ka es esmu tik brīnišķi radīts, brīnišķi ir Tavi darbi, mana dvēsele to labi zina.</div></div>
<div class="par"><div class="verse" verse="15"><div class="verse-label">15</div>Manas būtnes veidojums Tev nebija apslēpts, kad es slepenībā tapu radīts, zemes dziļumos veidots.</div></div>
<div class="par"><div class="verse" verse="16"><div class="verse-label">16</div>Tavas acis mani redzēja kā bezmiesas iedīgli, un Tavā grāmatā bija rakstītas visas manas dienas, jau noteiktas, kad to vēl nebija it nevienas.</div></div>
<div class="par"><div class="verse" verse="17"><div class="verse-label">17</div>Cik dārgas man ir Tavas domas, ak, Dievs, un cik liels ir to daudzums!</div></div>
<div class="par"><div class="verse" verse="18"><div class="verse-label">18</div>Ja tās gribētu saskaitīt, tad to būtu vairāk nekā smiltis. Kad es uzmostos, es esmu vēl arvienu pie Tevis.</div></div>
<div class="par"><div class="verse" verse="19"><div class="verse-label">19</div>Kaut Tu bezdievjus nokautu, ak, Dievs! Kaut asinskārie atstātos no manis!</div></div>
<div class="par"><div class="verse" verse="20"><div class="verse-label">20</div>Ar ļaunprātīgu viltu viņi runā par Tevi un kā Tavi ienaidnieki nelietīgi valkā Tavu Vārdu.</div></div>
<div class="par"><div class="verse" verse="21"><div class="verse-label">21</div>Vai lai es neienīstu tos, kas Tevi, Kungs, ienīst, un nenovēršos ar riebumu no tiem, kas pret Tevi ceļas?</div></div>
<div class="par"><div class="verse" verse="22"><div class="verse-label">22</div>Nīstin es viņus ienīstu, līdz galam viņi ir mani ienaidnieki.</div></div>
<div class="par"><div class="verse" verse="23"><div class="verse-label">23</div>Pārbaudi mani, ak, Dievs, un izzini manu sirdi; izmeklē mani un izdibini skaidri manas domas,</div></div>
<div class="par"><div class="verse" verse="24"><div class="verse-label">24</div>un lūko, vai es neesmu uz ļauna ceļa, tad vadi mani pa mūžības ceļu!</div></div>
    </body>
</html>
