
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad atnāca pie manis kādi no Israēla vecajiem un nosēdās manā priekšā.</div></div>
<div class="par"><div class="verse" verse="2"><div class="verse-label">2</div>Un pār mani nāca Tā Kunga vārds:</div></div>
<div class="par"><div class="verse" verse="3"><div class="verse-label">3</div>"Cilvēka bērns, šie vīri ir ieslēguši savus elkus savā sirdī un, celdami tos savu acu priekšā, apgrēkojas. Vai lai Es tad atļautu Sevi tādiem vēl izjautāt?</div></div>
<div class="par"><div class="verse" verse="4"><div class="verse-label">4</div>Tādēļ runā tu ar tiem un saki tiem: tā saka Dievs Tas Kungs: kad kāds no Israēla nama ir ieslēdzis savus elkus savā sirdī un, tos celdams savu acu priekšā, apgrēkojas un tomēr griežas vēl pie pravieša, tad Es, Tas Kungs, tam atbildēšu pēc viņa elku daudzuma,</div></div>
<div class="par"><div class="verse" verse="5"><div class="verse-label">5</div>lai Israēla namam, kas no Manis atkāpušies savu elku dēļ, tas ķertos pie sirds.</div></div>
<div class="par"><div class="verse" verse="6"><div class="verse-label">6</div>Tādēļ Israēla namam saki: tā saka Dievs Tas Kungs: atgriezieties! Atstājieties no saviem elkiem un novērsiet savas acis no visām savām negantībām!</div></div>
<div class="par"><div class="verse" verse="7"><div class="verse-label">7</div>Jo, ja kāds no Israēla nama un no tiem svešiniekiem, kas Israēla vidū dzīvo, atsakās no Manis un pieķeras ar savu sirdi elkiem un, tos celdams savu acu priekšā, apgrēkojas, un tomēr griežas vēl pie pravieša, lai Mani par šīm lietām izjautātu, tad Es, Tas Kungs, viņam pats arī atbildēšu.</div></div>
<div class="par"><div class="verse" verse="8"><div class="verse-label">8</div>Es griezīšu savu vaigu pret šo vīru, pārvērtīšu to par brīdinātāju paraugu un sakāmvārdu un izdeldēšu to no Savas tautas vidus, lai jūs atzīstat, ka Es esmu Tas Kungs.</div></div>
<div class="par"><div class="verse" verse="9"><div class="verse-label">9</div>Bet, ja kāds pravietis aizraujas un maldos ko nosaka, tad Es, Tas Kungs, viņu esmu maldinājis; Es izstiepšu Savu roku pret viņu un to izdeldēšu no Savas Israēla tautas vidus.</div></div>
<div class="par"><div class="verse" verse="10"><div class="verse-label">10</div>Tā tie abi cietīs sodu par savu pārkāpumu, kā jautātājs, tā arī pravietis,</div></div>
<div class="par"><div class="verse" verse="11"><div class="verse-label">11</div>lai Israēla nams vairs nenomaldās no Manis un neaptraipa sevi ar saviem pārkāpumiem. Tad tie būs Mana tauta, un Es būšu viņu Dievs," - tā saka Dievs Tas Kungs.</div></div>
<div class="par"><div class="verse" verse="12"><div class="verse-label">12</div>Tad atkal pār mani nāca Tā Kunga vārds:</div></div>
<div class="par"><div class="verse" verse="13"><div class="verse-label">13</div>"Cilvēka bērns, ja kāda zeme apgrēkotos pret Mani, atkāpdamās no Manis, un Es izstieptu Savu roku pret to, atņemtu tai maizes krājumus, tai uzsūtītu badu un iznīcinātu cilvēkus un lopus</div></div>
<div class="par"><div class="verse" verse="14"><div class="verse-label">14</div>un ja šie trīs vīri - Noa, Daniēls un Ījabs - atrastos viņu vidū, tad tie izglābtu sava taisnīguma dēļ vienīgi savas dvēseles, saka Dievs Tas Kungs.</div></div>
<div class="par"><div class="verse" verse="15"><div class="verse-label">15</div>Ja Es sūtītu meža zvērus kādā zemē, ka tie iznīcinātu ļaudis un tā paliktu bez iedzīvotājiem un taptu par tuksnesi, un ja neviens tur nestaigātu aiz bailēm no zvēriem</div></div>
<div class="par"><div class="verse" verse="16"><div class="verse-label">16</div>un šie trīs vīri tomēr atrastos tai zemē, - tik tiešām, ka Es dzīvoju, saka Dievs Tas Kungs, - tie neizglābtu ne dēlus, ne meitas, tie izglābtos tikai paši, bet zeme paliktu par tuksnesi.</div></div>
<div class="par"><div class="verse" verse="17"><div class="verse-label">17</div>Jeb kad Es sūtītu zobenu pār šo zemi un sacītu zobenam: ej un staigā pa šo zemi! - un Es iznīcinātu tai zemē cilvēkus un lopus</div></div>
<div class="par"><div class="verse" verse="18"><div class="verse-label">18</div>un tie trīs vīri atrastos viņu vidū, - tik tiešām, ka Es dzīvoju, saka Tas Kungs, - tie neizglābtu ne dēlus, ne meitas, tie izglābtu tikai paši sevi.</div></div>
<div class="par"><div class="verse" verse="19"><div class="verse-label">19</div>Jeb kad Es sūtītu mēri šai zemē un izgāztu Savas dusmas asinīs pār to, un iznīcinātu cilvēkus un lopus,</div></div>
<div class="par"><div class="verse" verse="20"><div class="verse-label">20</div>un Noa, Daniēls un Ījabs atrastos viņu vidū, - tik tiešām, ka Es dzīvoju, saka Dievs Tas Kungs, - tie neizglābtu ne dēlus, ne meitas, bet izglābtu ar savu taisnīgumu tikai paši savas dvēseles.</div></div>
<div class="par"><div class="verse" verse="21"><div class="verse-label">21</div>Un tomēr Tas Kungs teica tā: jebšu Es arī sūtītu pār Jeruzālemi Savas četras ļaunās sodības: zobenu, badu, meža zvērus un mēri, lai iznīcinātu cilvēkus un lopus,</div></div>
<div class="par"><div class="verse" verse="22"><div class="verse-label">22</div>tad tomēr tur paliks pulciņš izglābto, kas izvedīs no turienes dēlus un meitas. Kad tie ieradīsies pie jums un jūs redzēsit viņu ceļus un visus viņu darbus, tad tas jums būs par mierinājumu Jeruzālemes nelaimē un visās šīs pilsētas ciešanās, ko Es tai sūtīju.</div></div>
<div class="par"><div class="verse" verse="23"><div class="verse-label">23</div>Tas jums būs par mierinājumu, kad jūs redzēsit viņu ceļus un visus viņu darbus, un atzīsit, ka tas nav noticis bez iemesla, ko Es tai esmu darījis," saka Dievs Tas Kungs.</div></div>
    </body>
</html>
