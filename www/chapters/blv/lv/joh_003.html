
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet tur bija kāds cilvēks no farizejiem, vārdā Nikodēms, jūdu valdības vīrs.</div></div>
<div class="par"><div class="verse" verse="2"><div class="verse-label">2</div>Tas nāca pie Jēzus naktī un sacīja Viņam: "Rabi, mēs zinām, ka Tu esi Mācītājs, no Dieva nācis. Jo neviens nevar tādas zīmes darīt, kā Tu dari, ja Dievs nav ar to."</div></div>
<div class="par"><div class="verse" verse="3"><div class="verse-label">3</div>Jēzus atbildēja: "Patiesi, patiesi Es tev saku: ja cilvēks nepiedzimst no augšienes, neredzēt tam Dieva valstības."</div></div>
<div class="par"><div class="verse" verse="4"><div class="verse-label">4</div>Nikodēms saka Viņam: "Kā cilvēks var piedzimt, vecs būdams? Vai tad viņš var atgriezties savas mātes miesās un atkal piedzimt?"</div></div>
<div class="par"><div class="verse" verse="5"><div class="verse-label">5</div>Jēzus atbildēja: "Patiesi, patiesi Es tev saku: ja kāds neatdzimst ūdenī un Garā, netikt tam Dieva valstībā!</div></div>
<div class="par"><div class="verse" verse="6"><div class="verse-label">6</div>Kas no miesas dzimis, ir miesa, un, kas no Gara dzimis, ir gars.</div></div>
<div class="par"><div class="verse" verse="7"><div class="verse-label">7</div>Nebrīnies, ka Es tev esmu sacījis: tev jāpiedzimst no augšienes.</div></div>
<div class="par"><div class="verse" verse="8"><div class="verse-label">8</div>Vējš pūš kur gribēdams, un tu dzirdi viņu pūšam, bet nezini, no kurienes viņš nāk un kurp viņš iet. Tāpat ir ar ikvienu, kas piedzimis no Gara."</div></div>
<div class="par"><div class="verse" verse="9"><div class="verse-label">9</div>Nikodēms atbildēja un Viņam sacīja: "Kā tas var notikt?"</div></div>
<div class="par"><div class="verse" verse="10"><div class="verse-label">10</div>Jēzus atbildēja un viņam sacīja: "Tu esi Israēla mācītājs un to nezini?</div></div>
<div class="par"><div class="verse" verse="11"><div class="verse-label">11</div>Patiesi, patiesi Es tev saku: mēs runājam, ko zinām un liecinām, ko esam redzējuši, bet jūs mūsu liecību nepieņemat.</div></div>
<div class="par"><div class="verse" verse="12"><div class="verse-label">12</div>Ja jūs neticat, kad Es jums stāstu par zemes lietām, kā jūs ticēsit, kad Es jums stāstīšu par debess lietām?</div></div>
<div class="par"><div class="verse" verse="13"><div class="verse-label">13</div>Jo neviens nav uzkāpis debesīs kā vienīgi Tas, kas no debesīm nācis, Cilvēka Dēls.</div></div>
<div class="par"><div class="verse" verse="14"><div class="verse-label">14</div>Un, kā Mozus paaugstinājis čūsku tuksnesī, tāpat jātop paaugstinātam Cilvēka Dēlam,</div></div>
<div class="par"><div class="verse" verse="15"><div class="verse-label">15</div>lai ikviens, kas tic, Viņā iegūtu mūžīgo dzīvību.</div></div>
<div class="par"><div class="verse" verse="16"><div class="verse-label">16</div>Jo tik ļoti Dievs pasauli mīlējis, ka Viņš devis Savu vienpiedzimušo Dēlu, lai neviens, kas Viņam tic, nepazustu, bet dabūtu mūžīgo dzīvību,</div></div>
<div class="par"><div class="verse" verse="17"><div class="verse-label">17</div>jo Dievs Savu Dēlu nav sūtījis pasaulē, lai Tas pasauli tiesātu, bet lai pasaule caur Viņu tiktu glābta.</div></div>
<div class="par"><div class="verse" verse="18"><div class="verse-label">18</div>Kas tic Viņam, netiek tiesāts, bet, kas netic, ir jau spriedumu dabūjis, tāpēc ka nav ticējis Dieva vienpiedzimušā Dēla Vārdam.</div></div>
<div class="par"><div class="verse" verse="19"><div class="verse-label">19</div>Bet šī ir tā tiesa, ka gaisma ir nākusi pasaulē, bet cilvēkiem tumsība ir bijusi mīļāka par gaismu, tāpēc ka viņu darbi bija ļauni.</div></div>
<div class="par"><div class="verse" verse="20"><div class="verse-label">20</div>Jo ikviens, kas dara ļaunu, ienīst gaismu un nenāk pie gaismas, lai viņa darbi netiktu atklāti.</div></div>
<div class="par"><div class="verse" verse="21"><div class="verse-label">21</div>Bet, kas dara patiesību, nāk pie gaismas, lai būtu redzami viņa darbi, ka tie Dievā darīti."</div></div>
<div class="par"><div class="verse" verse="22"><div class="verse-label">22</div>Pēc tam Jēzus un Viņa mācekļi nogāja Jūdejas zemē. Tur Viņš ar tiem kādu laiku uzkavējās un kristīja.</div></div>
<div class="par"><div class="verse" verse="23"><div class="verse-label">23</div>Bet arī Jānis kristīja Ainonā netālu no Salimas, jo tur bija daudz ūdens; un ļaudis gāja un likās kristīties.</div></div>
<div class="par"><div class="verse" verse="24"><div class="verse-label">24</div>Jo Jānis vēl nebija iemests cietumā.</div></div>
<div class="par"><div class="verse" verse="25"><div class="verse-label">25</div>Tad izcēlās vārdu maiņa starp Jāņa mācekļiem un kādu jūdu par šķīstīšanos.</div></div>
<div class="par"><div class="verse" verse="26"><div class="verse-label">26</div>Tie griezās pie Jāņa un sacīja viņam: "Rabi, kas bija pie tevis viņpus Jordānas, par ko tu esi nodevis liecību, Tas, lūk, kristī, un visi iet pie Viņa."</div></div>
<div class="par"><div class="verse" verse="27"><div class="verse-label">27</div>Jānis atbildēja: "Cilvēks nekā nevar ņemt, ja tas viņam nav dots no debesīm.</div></div>
<div class="par"><div class="verse" verse="28"><div class="verse-label">28</div>Jūs paši esat mani liecinieki, ka es esmu sacījis: es neesmu Kristus, bet esmu sūtīts Viņa priekšā.</div></div>
<div class="par"><div class="verse" verse="29"><div class="verse-label">29</div>Kam pieder līgava, tas ir līgavainis; bet līgavaiņa draugs, kas stāv un klausās viņa vārdos, no sirds priecājas par līgavaiņa balsi. Šis mans prieks nu ir piepildījies.</div></div>
<div class="par"><div class="verse" verse="30"><div class="verse-label">30</div>Viņam vajag augt, bet man iet mazumā.</div></div>
<div class="par"><div class="verse" verse="31"><div class="verse-label">31</div>Kas nāk no augšienes, tas ir pār visiem; kas ir no zemes, ir no zemes, un viņa runa ir no zemes. Kas nāk no debesīm, tas ir pār visiem.</div></div>
<div class="par"><div class="verse" verse="32"><div class="verse-label">32</div>Ko Viņš skatījis un dzirdējis, par to Viņš dod liecību, bet Viņa liecību neviens nepieņem.</div></div>
<div class="par"><div class="verse" verse="33"><div class="verse-label">33</div>Bet, kas Viņa liecību pieņēmis, tas ir apliecinājis, ka Dievs ir patiesīgs.</div></div>
<div class="par"><div class="verse" verse="34"><div class="verse-label">34</div>Jo, ko Dievs ir sūtījis, Tas runā Dieva vārdus, jo bez mēra Viņš dod Savu Garu.</div></div>
<div class="par"><div class="verse" verse="35"><div class="verse-label">35</div>Tēvs mīl Dēlu un visu ir nodevis Viņa rokā.</div></div>
<div class="par"><div class="verse" verse="36"><div class="verse-label">36</div>Kas tic Dēlam, tam ir mūžīgā dzīvība. Bet, kas Dēlam neklausa, tas dzīvības neredzēs, bet Dieva dusmība paliek uz viņa."</div></div>
    </body>
</html>
