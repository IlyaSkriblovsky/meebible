
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Salamana, Israēla ķēniņa, Dāvida dēla, pamācības</div></div>
<div class="par"><div class="verse" verse="2"><div class="verse-label">2</div>piesavināties dzīves ziņu, iekšēju stāju un prātu,</div></div>
<div class="par"><div class="verse" verse="3"><div class="verse-label">3</div>mācīties gudrību, tiesu, taisnību un vienkāršas sirds skaidrību,</div></div>
<div class="par"><div class="verse" verse="4"><div class="verse-label">4</div>lai neprašas kļūtu pratēji un jaunieši prātīgi un apdomīgi.</div></div>
<div class="par"><div class="verse" verse="5"><div class="verse-label">5</div>Kas ir gudrs un zinīgs, tas klausās un labojas, un, kas ir prātīgs, tas ļaujas sev ko sacīt,</div></div>
<div class="par"><div class="verse" verse="6"><div class="verse-label">6</div>lai viņš šīs pamācības un to īsto izpratni uztvertu pareizi, tāpat arī zinīgo vīru mācības un viņu paraugus.</div></div>
<div class="par"><div class="verse" verse="7"><div class="verse-label">7</div>Bijība Tā Kunga priekšā ir atziņas sākums. Ģeķi nonievā gudrību un pamācību.</div></div>
<div class="par"><div class="verse" verse="8"><div class="verse-label">8</div>Mans bērns, paklausi sava tēva pamācībai un nepamet savas mātes mācību!</div></div>
<div class="par"><div class="verse" verse="9"><div class="verse-label">9</div>Jo visas tās kopā ir kā krāšņs vainags tavai galvai un skaista rota tavam kaklam.</div></div>
<div class="par"><div class="verse" verse="10"><div class="verse-label">10</div>Mans bērns, ja tevi ļauni grēcinieki vilina, tad neseko viņiem.</div></div>
<div class="par"><div class="verse" verse="11"><div class="verse-label">11</div>Ja viņi saka:"Nāc mums līdzi! Mums slāpst pēc citu asinīm, un mēs esam nodomājuši bez kāda iemesla uzbrukt nevainīgiem cilvēkiem!</div></div>
<div class="par"><div class="verse" verse="12"><div class="verse-label">12</div>Mēs taisāmies viņus aprīt dzīvus, kā to dara elle, un sirdsskaidros pazudināt, it kā viņi jau ar vienu kāju kapā stāvētu!</div></div>
<div class="par"><div class="verse" verse="13"><div class="verse-label">13</div>Mēs taisāmies iegūt lielu mantu, mēs taisāmies pildīt mūsu namus ar laupījumu!</div></div>
<div class="par"><div class="verse" verse="14"><div class="verse-label">14</div>Saņemies droši un nāc mums līdzi! Mūsu naudas maks būs par mums visiem tikai viens un kopējs!"</div></div>
<div class="par"><div class="verse" verse="15"><div class="verse-label">15</div>Mans bērns, neej ar viņiem vienu ceļu, virzi savus soļus projām no viņu tekas!</div></div>
<div class="par"><div class="verse" verse="16"><div class="verse-label">16</div>Jo viņu kājas skrien ļaunumam pretī un steidzas, lai izlietu asinis.</div></div>
<div class="par"><div class="verse" verse="17"><div class="verse-label">17</div>Ir jau nu gan veltīgi izstiept tīklu putnu acu priekšā,</div></div>
<div class="par"><div class="verse" verse="18"><div class="verse-label">18</div>bet viņi kāro pēc pašu asinīm un tīko paši pēc savas dzīvības.</div></div>
<div class="par"><div class="verse" verse="19"><div class="verse-label">19</div>Tā klājas negaušiem, kuri dzenas pēc negoda peļņas; viņu skopums un negausība atņem dzīvību viņiem pašiem.</div></div>
<div class="par"><div class="verse" verse="20"><div class="verse-label">20</div>Bet īstā gudrība tomēr skaļi pauž savu nemieru un liek uz ielām atskanēt savai balsij;</div></div>
<div class="par"><div class="verse" verse="21"><div class="verse-label">21</div>tā sauc pie ieejām vārtos, vērsdamās pret tautu; tās balss atskan visā pilsētā:</div></div>
<div class="par"><div class="verse" verse="22"><div class="verse-label">22</div>"Cik ilgi jūs, nejēgas, mīlēsit vieglprātību, cik ilgi zobgaļiem patiks visu apsmiet un ģeķi ienīdēs atzīšanu?</div></div>
<div class="par"><div class="verse" verse="23"><div class="verse-label">23</div>Veltījiet labāk savu uzmanību manai pārmācībai! Redzi, es gribu jums izpaust sava gara centienus un darīt zināmus savus vārdus.</div></div>
<div class="par"><div class="verse" verse="24"><div class="verse-label">24</div>Kad es nu saucu un jūs kavējaties uzklausīt mani, kad es izstiepju tagad savu roku un neviens neliekas par to ne zinis,</div></div>
<div class="par"><div class="verse" verse="25"><div class="verse-label">25</div>un kad jūs nicināt manus padomus un nebēdājat par manu pārmācību,</div></div>
<div class="par"><div class="verse" verse="26"><div class="verse-label">26</div>tad es smiešos par jums, kad jums nelabi klāsies, un zobošos par jums, ja jums pienāks tas, no kā jūs bīstaties,</div></div>
<div class="par"><div class="verse" verse="27"><div class="verse-label">27</div>un, kad pār jums nāks kā vētra tas, ko jūs baidāties, un jūsu nelaime jums ies pāri kā negaiss un kad jūs vispār pārņems likstas un bēdas,</div></div>
<div class="par"><div class="verse" verse="28"><div class="verse-label">28</div>tad viņi mani sauks, bet es neatbildēšu, viņi cītīgi meklēs mani un neatradīs.</div></div>
<div class="par"><div class="verse" verse="29"><div class="verse-label">29</div>Tas tāpēc, ka viņi nonicināja manu mācību un negribēja sajust bijību Tā Kunga priekšā,</div></div>
<div class="par"><div class="verse" verse="30"><div class="verse-label">30</div>ka viņi negribēja manu padomu un nonicināja manu pārmācību;</div></div>
<div class="par"><div class="verse" verse="31"><div class="verse-label">31</div>tad lai nu viņi bauda no sava ceļa augļiem un lai atēdas paši sava padoma.</div></div>
<div class="par"><div class="verse" verse="32"><div class="verse-label">32</div>Jo, ko neprātīgie iekāro, tas viņus nogalina, un ģeķus pazudina viņu pašu pārgalvība.</div></div>
<div class="par"><div class="verse" verse="33"><div class="verse-label">33</div>Bet, kas man paklausa, paliks drošs un neapdraudēts, viņam visa kā būs diezgan, un viņš nebīsies nekādas nelaimes."</div></div>
    </body>
</html>
