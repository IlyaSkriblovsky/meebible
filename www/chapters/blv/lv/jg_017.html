
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un tur bija kāds vīrs no Efraima kalniem, un viņa vārds bija Miha.</div></div>
<div class="par"><div class="verse" verse="2"><div class="verse-label">2</div>Un tas sacīja savai mātei: "Tie tūkstoš un simts sudraba gabali, kas tika tev paņemti un par kuriem tu esi izteikusi lāstu un pie tam, man pašam to dzirdot, redzi, tos es esmu pats paņēmis. Šī nauda ir tagad pie manis, bet nu es to gribu tev atdot atpakaļ." Tad viņa māte tam teica: "Esi, mans dēls, Tā Kunga svētīts!"</div></div>
<div class="par"><div class="verse" verse="3"><div class="verse-label">3</div>Tad viņš atdeva atpakaļ savai mātei tūkstoš un simts sudraba gabalus, bet viņa māte sacīja: "Es svētīdama šo naudu no savas rokas esmu veltījusi Tam Kungam sava dēla labā, lai darinātu grieztu tēlu un lietu attēlu, bet tagad atdodu tev to atpakaļ."</div></div>
<div class="par"><div class="verse" verse="4"><div class="verse-label">4</div>Bet, kad viņš no jauna atdeva savai mātei naudu, tad viņa māte ņēma divi simti sudraba gabalus un tos iedeva zeltkalim, lai tas darinātu grieztu tēlu un lietu attēlu. Un tie atradās Mihas namā.</div></div>
<div class="par"><div class="verse" verse="5"><div class="verse-label">5</div>Tā nu vīram Miham bija svētnīca; viņš darināja arī efodu un terafīmu un salīga un iesvētīja kādu, lai tas būtu viņam par priesteri.</div></div>
<div class="par"><div class="verse" verse="6"><div class="verse-label">6</div>Tanīs dienās vēl nebija ķēniņa Israēlā, un ikviens darīja to, kas tam likās taisns paša acīs.</div></div>
<div class="par"><div class="verse" verse="7"><div class="verse-label">7</div>Un tad tur bija kāds jauneklis no Bētlemes Jūdas zemē, no Jūdas cilts, tas bija levīts. Un viņš tur piemājoja.</div></div>
<div class="par"><div class="verse" verse="8"><div class="verse-label">8</div>Šis vīrs bija atstājis savu pilsētu Bētlemi Jūdā, lai piemājotu, kur vien vieta gadītos, un, savu ceļu iedams, viņš nonāca Efraima kalnos Mihas namā.</div></div>
<div class="par"><div class="verse" verse="9"><div class="verse-label">9</div>Tad Miha tam jautāja: "No kurienes tu nāc?" Un viņš tam atbildēja: "Es esmu levīts no Bētlemes Jūdā, un eju un piemājoju, kur vieta gadās."</div></div>
<div class="par"><div class="verse" verse="10"><div class="verse-label">10</div>Tad Miha viņam sacīja: "Paliec pie manis un topi tu man gan par tēvu, gan par priesteri. Es tev došu ik gadus desmit sudraba gabalus, arī pienācīgu apģērbu un uzturu tavai iztikai." Un levīts palika.</div></div>
<div class="par"><div class="verse" verse="11"><div class="verse-label">11</div>Viņš bija ar mieru palikt pie Mihas, un šis jauneklis viņam kļuva tikpat kā viens no viņa dēliem.</div></div>
<div class="par"><div class="verse" verse="12"><div class="verse-label">12</div>Un Miha iesvētīja levītu, un šis jauneklis tam kļuva par priesteri un palika Mihas namā.</div></div>
<div class="par"><div class="verse" verse="13"><div class="verse-label">13</div>Tad Miha sacīja: "Tagad es zinu, ka Tas Kungs darīs man labu, tāpēc ka šis levīts man ir kļuvis par priesteri."</div></div>
    </body>
</html>
