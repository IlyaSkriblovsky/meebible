
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Es redzēju jaunas debesis un jaunu zemi, jo pirmā debess un pirmā zeme bija zudusi, un jūras vairs nav.</div></div>
<div class="par"><div class="verse" verse="2"><div class="verse-label">2</div>Un es redzēju svēto pilsētu, jauno Jeruzālemi, nokāpjam no debesīm no Dieva, sagatavotu kā savam vīram greznotu līgavu.</div></div>
<div class="par"><div class="verse" verse="3"><div class="verse-label">3</div>Un es dzirdēju stipru balsi no troņa sakām: "Redzi, Dieva mājoklis pie cilvēkiem, Viņš mājos viņu vidū, un tie būs Viņa ļaudis, un Dievs pats būs ar viņiem.</div></div>
<div class="par"><div class="verse" verse="4"><div class="verse-label">4</div>Viņš nožāvēs visas asaras no viņu acīm, nāves vairs nebūs, nedz bēdu, nedz vaidu, nedz sāpju vairs nebūs, jo, kas bija, ir pagājis."</div></div>
<div class="par"><div class="verse" verse="5"><div class="verse-label">5</div>Tas, kas sēdēja goda krēslā, teica: "Redzi, visu Es daru jaunu." Tad Viņš teica: "Raksti! Jo šie vārdi ir uzticami un patiesi."</div></div>
<div class="par"><div class="verse" verse="6"><div class="verse-label">6</div>Un Viņš man sacīja: "Ir noticis. Es esmu Alfa un Omega, Sākums un Gals. Es došu izslāpušajam bez maksas no dzīvības ūdens avota.</div></div>
<div class="par"><div class="verse" verse="7"><div class="verse-label">7</div>Kas uzvar, tas to iemantos, un Es būšu viņa Dievs, un viņš būs Mans dēls.</div></div>
<div class="par"><div class="verse" verse="8"><div class="verse-label">8</div>Bet bailīgajiem, neticīgajiem, apgānītājiem, slepkavām, netikļiem, burvjiem, elku kalpiem un visiem melkuļiem būs sava daļa degošā sēra uguns jūrā; tā ir otrā nāve."</div></div>
<div class="par"><div class="verse" verse="9"><div class="verse-label">9</div>Tad atnāca viens no septiņiem eņģeļiem, kuriem bija septiņi kausi, pildīti ar septiņām pēdējām mocībām, runāja ar mani un sacīja: "Nāc, es tev rādīšu līgavu, Jēra sievu."</div></div>
<div class="par"><div class="verse" verse="10"><div class="verse-label">10</div>Viņš mani aiznesa garā uz lielu, augstu kalnu un rādīja man svēto pilsētu Jeruzālemi nokāpjam no debesīm no Dieva.</div></div>
<div class="par"><div class="verse" verse="11"><div class="verse-label">11</div>Tā bija dievišķā godībā; tās spožums bija kā visdārgākā akmens spožums, kā kristāldzidrs jaspids.</div></div>
<div class="par"><div class="verse" verse="12"><div class="verse-label">12</div>Tai bija liels, augsts mūris ar divpadsmit vārtiem un uz vārtiem divpadsmit eņģeļu; tur bija uzrakstīti divpadsmit vārdi, tie ir Israēla divpadsmit cilšu vārdi;</div></div>
<div class="par"><div class="verse" verse="13"><div class="verse-label">13</div>trīs vārti uz austrumiem, trīs uz ziemeļiem, trīs uz dienvidiem un trīs uz rietumiem.</div></div>
<div class="par"><div class="verse" verse="14"><div class="verse-label">14</div>Pilsētas mūrim pamatā bija divpadsmit akmeņi un uz tiem rakstīti divpadsmit vārdi. Jēra divpadsmit apustuļu vārdi.</div></div>
<div class="par"><div class="verse" verse="15"><div class="verse-label">15</div>Tam, kas ar mani runāja, bija mērkoks, zelta niedre, pilsētas, tās vārtu un mūra mērīšanai.</div></div>
<div class="par"><div class="verse" verse="16"><div class="verse-label">16</div>Pilsēta celta četrstūrī, tikpat gara, cik plata. Viņš mērīja pilsētu ar niedri. Tur bija ap divpadsmit tūkstoš stadiju. Tās garums, platums un augstums bija vienādi.</div></div>
<div class="par"><div class="verse" verse="17"><div class="verse-label">17</div>Tad viņš mērīja tās mūri: simts četrdesmit četras olektis, pēc cilvēku mēra, kas ir eņģeļa mērs.</div></div>
<div class="par"><div class="verse" verse="18"><div class="verse-label">18</div>Tās mūris bija celts no jaspida, un pilsēta bija no tīra zelta, līdzīga skaidram stiklam.</div></div>
<div class="par"><div class="verse" verse="19"><div class="verse-label">19</div>Pilsētas mūra pamati bija rotāti ar dažādiem dārgakmeņiem. Pirmais pamatakmens bija jaspids, otrs safīrs, trešais halcedons, ceturtais smaragds,</div></div>
<div class="par"><div class="verse" verse="20"><div class="verse-label">20</div>piektais sardoniks, sestais sardijs, septītais hrizolīts, astotais berils, devītais topāzs, desmitais hrisoprass, vienpadsmitais hiacints, divpadsmitais ametists.</div></div>
<div class="par"><div class="verse" verse="21"><div class="verse-label">21</div>Divpadsmit vārti bija divpadsmit pērles, katri vārti bija darināti no vienas pašas pērles; un pilsētas iela bija tīrais zelts kā caurspīdīgs stikls.</div></div>
<div class="par"><div class="verse" verse="22"><div class="verse-label">22</div>Tempļa es tur neredzēju. Jo viņas templis ir Kungs Dievs Visuvaldītājs un Jērs.</div></div>
<div class="par"><div class="verse" verse="23"><div class="verse-label">23</div>Pilsētai saules un mēness gaismas nevajag, jo Dieva spožums to apgaismo, un viņas gaisma ir Jērs.</div></div>
<div class="par"><div class="verse" verse="24"><div class="verse-label">24</div>Tautas staigās viņas gaismā, un visas zemes ķēniņi nesīs turp savu greznumu.</div></div>
<div class="par"><div class="verse" verse="25"><div class="verse-label">25</div>Viņas vārtus dienā nekad neaizslēgs, jo nakts tur nav.</div></div>
<div class="par"><div class="verse" verse="26"><div class="verse-label">26</div>Viņā sanesīs tautu greznumus un dārgumus.</div></div>
<div class="par"><div class="verse" verse="27"><div class="verse-label">27</div>Nemūžam tur nekas neieies, kas nesvēts, un neviens, kas dara negantību un melo, bet vienīgi tie, kas rakstīti Jēra dzīvības grāmatā.</div></div>
    </body>
</html>
