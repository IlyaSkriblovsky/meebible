
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu un Āronu:</div></div>
<div class="par"><div class="verse" verse="2"><div class="verse-label">2</div>"Saskaiti no levītiem Kehata dēlus pēc to dzimtām un pēc viņu tēvu namiem,</div></div>
<div class="par"><div class="verse" verse="3"><div class="verse-label">3</div>sākot ar trīsdesmit gadus veciem līdz piecdesmit gadus veciem, visus, kas stājas kalpošanā savu darbu darīt Saiešanas teltī.</div></div>
<div class="par"><div class="verse" verse="4"><div class="verse-label">4</div>Šis ir Kehata dēlu darbs Saiešanas teltī: kalpot vissvētākajā vietā.</div></div>
<div class="par"><div class="verse" verse="5"><div class="verse-label">5</div>Proti, kad nometne tiek pārcelta, tad Āronam un viņa dēliem būs nākt un noņemt priekškaru, kas nosedz atstarpi starp svēto un vissvētāko vietu, un ar to pārsegt liecības šķirstu.</div></div>
<div class="par"><div class="verse" verse="6"><div class="verse-label">6</div>Un tad viņiem būs tam pāri likt roņu ādas pārsegu, un pāri tam visam izplest pilnīgi violetu drānu, un tad pielikt nesamās kārtis.</div></div>
<div class="par"><div class="verse" verse="7"><div class="verse-label">7</div>Un pāri galdam ar Dieva priekšā noliktām maizēm lai tie pārsedz tīri violeta auduma pārklāju, un tur jāuzliek bļodas, kausi, kannas un krūzes dzeramam upurim; un maizei pastāvīgi uz tā jāatrodas.</div></div>
<div class="par"><div class="verse" verse="8"><div class="verse-label">8</div>Un pāri tiem jāklāj zils karmezīna pārklājs un tas jāapsedz ar pārsegu no roņu ādām, un tad jāpieliek nesamās kārtis.</div></div>
<div class="par"><div class="verse" verse="9"><div class="verse-label">9</div>Tad viņiem jāņem violets pārklājs un ar to jāapsedz gaismu nesošais lukturis un tā eļļas lukturīši un dakts dzirkles, arī mazās ogļu pannas, kas ir pie tā, un visādi trauki eļļai, ar kuriem pie luktura ir jārīkojas.</div></div>
<div class="par"><div class="verse" verse="10"><div class="verse-label">10</div>Un viņiem viss lukturis ar tā piederumiem ir jāieliek roņu ādas pārsegā, un tad tas jāliek uz nesamām kārtīm.</div></div>
<div class="par"><div class="verse" verse="11"><div class="verse-label">11</div>Bet pāri zelta altārim viņiem ir jāsedz violets pārklājs un tas ir jāpārsedz ar pārsegu no roņu ādām, un jāpieliek tā nesamās kārtis.</div></div>
<div class="par"><div class="verse" verse="12"><div class="verse-label">12</div>Un tāpat tiem jāņem visi amata rīki, kurus lieto kalpojot svētajā vietā, un tie jāieliek zilā karmezīna pārklājā, un tas jāpārsedz ar pārsegu no roņu ādām, un jāliek uz nesamām kārtīm.</div></div>
<div class="par"><div class="verse" verse="13"><div class="verse-label">13</div>Un viņiem jānotīra altāris no upuru pelniem un pāri altārim ir jāklāj sarkana purpura pārklājs.</div></div>
<div class="par"><div class="verse" verse="14"><div class="verse-label">14</div>Un tur virsū būs uzlikt visus rīkus, ar ko pie tā kalpo: ogļu traukus, upuru gaļas dakšas, lāpstas un slakāmos kausus, visus altāra traukus un rīkus, un tiem pāri lai pārklāj pārsegu no roņu ādām un pieliek tā nesamās kārtis.</div></div>
<div class="par"><div class="verse" verse="15"><div class="verse-label">15</div>Kad nu Ārons un viņa dēli, nometnei pārceļoties, būs pabeiguši pārklāt pārklājus visiem svētnīcas priekšmetiem un svētumi būs apsegti, tikai pēc tam lai nāk Kehata dēli, lai to nestu, bet tiem nebūs pie svētuma pieskarties, citādi viņiem ir jāmirst; tas ir tas, kas no Saiešanas telts Kehata dēliem jānes.</div></div>
<div class="par"><div class="verse" verse="16"><div class="verse-label">16</div>Bet Ēleāzaram, priestera Ārona dēlam, jāpārzina lukturu eļļa un smaržīgās kvēpināmās zāles, un dienišķais ēdamais upuris, un svaidāmā eļļa; lai viņš ir uzraugs pār visu mājokli un visiem rīkiem un visu, kas vien svētnīcā atrodas."</div></div>
<div class="par"><div class="verse" verse="17"><div class="verse-label">17</div>Un Tas Kungs runāja uz Mozu un Āronu:</div></div>
<div class="par"><div class="verse" verse="18"><div class="verse-label">18</div>"Sargaities, ka Kehata cilts neizzūd levītu starpā.</div></div>
<div class="par"><div class="verse" verse="19"><div class="verse-label">19</div>Bet jums tā ir jārīkojas, ka tie dzīvo un nemirst, kad tiem jātuvojas visu svētumu svētumam: Āronam un viņu dēliem ir jānāk un tie jānorīko, ikviens pie sava darba un pie sava nesamā.</div></div>
<div class="par"><div class="verse" verse="20"><div class="verse-label">20</div>Bet viņi lai neieiet, kaut vai uz acumirkli, lai skatītu un apbrīnotu svētumu, jo tad tiem jāmirst."</div></div>
<div class="par"><div class="verse" verse="21"><div class="verse-label">21</div>Un Tas Kungs runāja uz Mozu:</div></div>
<div class="par"><div class="verse" verse="22"><div class="verse-label">22</div>"Saskaiti visus Geršona dēlus pēc viņu piederības tēvu namiem un pēc viņu dzimtām,</div></div>
<div class="par"><div class="verse" verse="23"><div class="verse-label">23</div>sākot ar trīsdesmit gadus veciem līdz piecdesmit gadus veciem, saskaiti viņus visus, kas stājas kalpošanā savu darbu darīt Saiešanas teltī.</div></div>
<div class="par"><div class="verse" verse="24"><div class="verse-label">24</div>Šis ir geršoniešu dzimtas darbs - apkopt un nest.</div></div>
<div class="par"><div class="verse" verse="25"><div class="verse-label">25</div>Tiem ir jānes mājokļa pārklāji un Saiešanas telts, un tās pārsegs, un roņu ādas pārsegi, kas jāpārklāj visiem rīkiem, un priekškars ieejai Saiešanas teltī,</div></div>
<div class="par"><div class="verse" verse="26"><div class="verse-label">26</div>un pagalma aizkari un aizkars vārtu priekšā uz pagalmu, kas apkārt svētajam mājoklim un altārim, un telts virves, un visi darba rīki; itin viss, kas darāms, tiem ir jāpadara.</div></div>
<div class="par"><div class="verse" verse="27"><div class="verse-label">27</div>Pēc Ārona un viņa dēlu pavēles lai notiek Geršona dēlu kalpošana gan pie nešanas darbiem, gan pie ikviena darba, un jums ir jāuzrauga, ka viņi visu nes, kas viņiem jānes.</div></div>
<div class="par"><div class="verse" verse="28"><div class="verse-label">28</div>Tāda ir geršoniešu cilts piederīgo kalpošana Saiešanas teltī, un viss viņu darbs ir pakļauts priestera Ārona dēla Itamāra uzraudzībai.</div></div>
<div class="par"><div class="verse" verse="29"><div class="verse-label">29</div>Saskaiti arī Merārija dēlus pēc viņu dzimtām un pēc viņu tēvu namiem,</div></div>
<div class="par"><div class="verse" verse="30"><div class="verse-label">30</div>sākot ar trīsdesmit gadus veciem līdz piecdesmit gadus veciem, saskaiti visus, kas stājas kalpošanā, lai savu darbu darītu Saiešanas teltī.</div></div>
<div class="par"><div class="verse" verse="31"><div class="verse-label">31</div>Un redzi, tas ir, kas viņiem jānes un par ko jārūpējas Saiešanas teltī: dēļi no svētā mājokļa, aizšaujamās bultas, stabi un to kājas,</div></div>
<div class="par"><div class="verse" verse="32"><div class="verse-label">32</div>un tāpat stabi, kas visapkārt pagalmam, un to kājas, telts mietiņi, virves un visādi darba rīki, itin viss, ar ko jāstrādā. Lai visus rīkus, par kuriem tiem jārūpējas un kuri viņiem jānes, pa vienam nodod viņu rokās.</div></div>
<div class="par"><div class="verse" verse="33"><div class="verse-label">33</div>Tā ir merāriešu cilts piederīgo kalpošana; un viss viņu darbs pie Saiešanas telts ir pakļauts Itamāra, priestera Ārona dēla, uzraudzībai."</div></div>
<div class="par"><div class="verse" verse="34"><div class="verse-label">34</div>Tad Mozus un Ārons un draudzes vadoņi saskaitīja Kehata dēlus pēc viņu dzimtām un pēc viņu tēvu namiem,</div></div>
<div class="par"><div class="verse" verse="35"><div class="verse-label">35</div>sākot ar trīsdesmit gadus veciem līdz piecdesmit gadus veciem,- visus, kas stājās kalpošanā savu darbu darīt Saiešanas teltī.</div></div>
<div class="par"><div class="verse" verse="36"><div class="verse-label">36</div>Un saskaitīto pēc viņu ciltīm bija divi tūkstoši septiņi simti piecdesmit.</div></div>
<div class="par"><div class="verse" verse="37"><div class="verse-label">37</div>Šie ir Kehata cilts saskaitītie, kas kalpo pie Saiešanas telts, ko Mozus un Ārons bija saskaitījuši pēc Tā Kunga pavēles Mozum.</div></div>
<div class="par"><div class="verse" verse="38"><div class="verse-label">38</div>Un Geršona dēli tika saskaitīti pēc viņu dzimtām un pēc viņu tēvu namiem,</div></div>
<div class="par"><div class="verse" verse="39"><div class="verse-label">39</div>sākot ar trīsdesmit gadus veciem līdz piecdesmit gadus veciem,- visi, kas stājās kalpošanā savu darbu darīt Saiešanas teltī.</div></div>
<div class="par"><div class="verse" verse="40"><div class="verse-label">40</div>Un saskaitīto pēc viņu dzimtām un pēc viņu tēvu namiem bija divi tūkstoši seši simti trīsdesmit.</div></div>
<div class="par"><div class="verse" verse="41"><div class="verse-label">41</div>Šie ir Geršona cilts saskaitītie, visi, kas kalpoja Saiešanas teltī, ko Mozus un Ārons saskaitīja pēc Tā Kunga pavēles.</div></div>
<div class="par"><div class="verse" verse="42"><div class="verse-label">42</div>Un Merārija dēli tika skaitīti pēc viņu dzimtām un viņu tēvu namiem,</div></div>
<div class="par"><div class="verse" verse="43"><div class="verse-label">43</div>sākot ar trīsdesmit gadus veciem līdz piecdesmit gadus veciem,- visi, kas stājās kalpošanā savu darbu darīt Saiešanas teltī.</div></div>
<div class="par"><div class="verse" verse="44"><div class="verse-label">44</div>Un saskaitīto pēc viņu dzimtām bija trīs tūkstoši divi simti.</div></div>
<div class="par"><div class="verse" verse="45"><div class="verse-label">45</div>Šie ir Merārija cilts saskaitītie, ko Mozus un Ārons saskaitīja pēc Tā Kunga pavēles Mozum.</div></div>
<div class="par"><div class="verse" verse="46"><div class="verse-label">46</div>Visu šo saskaitīto, ko Mozus un Ārons un Israēla bērnu vadoņi saskaitīja no levītiem pēc viņu dzimtām un pēc viņu tēvu namiem,</div></div>
<div class="par"><div class="verse" verse="47"><div class="verse-label">47</div>sākot ar trīsdesmit gadus veciem līdz piecdesmit gadus veciem, visi, kas stājās kalpošanā - kalpot un nest Saiešanas telti,</div></div>
<div class="par"><div class="verse" verse="48"><div class="verse-label">48</div>šo saskaitīto kopā bija astoņi tūkstoši pieci simti astoņdesmit.</div></div>
<div class="par"><div class="verse" verse="49"><div class="verse-label">49</div>Pēc Tā Kunga pavēles tos uzrakstīja Mozus vadībā, ikviens vīrs tika nolikts pie sava pienākuma, pie sava nesamā; un tie tika saskaitīti, kā Tas Kungs to Mozum bija pavēlējis.</div></div>
    </body>
</html>
