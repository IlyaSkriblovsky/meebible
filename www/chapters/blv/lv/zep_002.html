
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pārbaudi sevi un atgriezies tu, kauna nepratēja tauta,</div></div>
<div class="par"><div class="verse" verse="2"><div class="verse-label">2</div>pirms krīt spriedums, - kā pelus aizput diena - , pirms Tā Kunga dusmu karstums nāks pār jums, pirms pār jums nāks pati Tā Kunga dusmības diena!</div></div>
<div class="par"><div class="verse" verse="3"><div class="verse-label">3</div>Meklējiet To Kungu, jūs visi nelaimīgie šai zemē, jūs, kas ievērojat Tā Kunga likumus; dzenieties pēc taisnības, kļūstiet pazemīgi, lai jūs Tā Kunga dusmu dienā varētu glābšanu atrast!</div></div>
<div class="par"><div class="verse" verse="4"><div class="verse-label">4</div>Jo Gaca būs jāatstāj, un Aškalona kļūs neauglīgs klajums; dienas vidū izdzīs visus no Ašdodas, un Ekronu noslaucīs no zemes virsus.</div></div>
<div class="par"><div class="verse" verse="5"><div class="verse-label">5</div>Bēdas tiem, kas dzīvo gar jūras malu, krētiešu tautai! Tā Kunga vārds nāks pār jums: "Kānaāna, filistiešu zeme! Es tevi tā piemeklēšu, ka tur vairs nebūs iedzīvotāju!"</div></div>
<div class="par"><div class="verse" verse="6"><div class="verse-label">6</div>Gar jūras malu lai būtu tikai niecīgas ganu mītnes un sīklopu aploki.</div></div>
<div class="par"><div class="verse" verse="7"><div class="verse-label">7</div>Šī zemes sloksne lai kļūst par īpašumu pāri palikušajiem no Jūdas nama, un lai viņi tur gana savus lopus. Vakaros lai viņi apmetas pārnakšņošanai Aškalonas namos, kad Tas Kungs, viņu Dievs, būs par viņiem apžēlojies un izbeigs viņu cietumu.</div></div>
<div class="par"><div class="verse" verse="8"><div class="verse-label">8</div>"Es esmu dzirdējis Moāba nievas un Amona bērnu paļas, ar kādām viņi ir apsmējuši Manu tautu, stāvēdami lielīdamies pie tās robežām.</div></div>
<div class="par"><div class="verse" verse="9"><div class="verse-label">9</div>Tik tiešām, ka Es dzīvoju!" saka Tas Kungs Cebaots, Israēla Dievs. "Moābam jākļūst kā Sodomai un Amona bērniem kā Gomorai, viņu zemei kā nātrienei, kā sāls bedrei un kā tuksnesim uz mūžīgiem laikiem! Manas tautas pāri palicēji viņus paņems sev par laupījumu, un Manas tautas atlikums paņems viņu zemi sev par īpašumu!"</div></div>
<div class="par"><div class="verse" verse="10"><div class="verse-label">10</div>Tas viss viņiem lai notiek par viņu augstprātību, ka viņi nonicinājuši Tā Kunga Cebaota tautu un tukši lielījušies.</div></div>
<div class="par"><div class="verse" verse="11"><div class="verse-label">11</div>Briesmīgs būs Tas Kungs pret viņiem, jo Viņš izskaudīs visus neīstos dievus virs zemes, un Viņu pielūgs visas tautas savās jūras salās, piesaukdami Viņu katrs savā dzīves vietā.</div></div>
<div class="par"><div class="verse" verse="12"><div class="verse-label">12</div>"Arī jūs, etiopiešus, nogalinās Mans zobens!"</div></div>
<div class="par"><div class="verse" verse="13"><div class="verse-label">13</div>Un Viņš izstieps Savu roku pret ziemeļiem un iznīcinās Asīriju. Ninivi Viņš pārvērtīs par neauglīgi kailatni, kas būs izkaltusi kā tuksnesis,</div></div>
<div class="par"><div class="verse" verse="14"><div class="verse-label">14</div>kur vidū apmetīsies ganāmpulki un baros mitīs visādi zvēri; dzēses un eži taisīs sev naktsmītnes tās tempļu stabu pamatos, dziedātāju putni dziedās gaismas ailēs, kraukļi sēdēs uz sliekšņa, jo tempļa vidū būs izputēšana: ciedru koka plāksnes būs visas norautas.</div></div>
<div class="par"><div class="verse" verse="15"><div class="verse-label">15</div>Tāda izskatīsies līksmā pilsēta, kas tik droši dzīvoja un runāja savā sirdī: es, un citas nav nevienas! - Kā tā nu ir kļuvusi par tuksnešainu klajumu, zvēriem par mitekli! Un visi, kas iet tai garām, svilpo, pasmejas priekā par to un atmet ar roku.</div></div>
    </body>
</html>
