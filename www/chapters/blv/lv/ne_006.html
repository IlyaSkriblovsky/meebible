
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad Sanballats un Tobija, un arābs Gešems, un pārējie mūsu ienaidnieki dabūja zināt, ka es esmu uzcēlis mūri un ka nav palikušas tajā vairs plaisas, kaut gan līdz tam laikam vārtos durvis vēl nebija ieceltas,</div></div>
<div class="par"><div class="verse" verse="2"><div class="verse-label">2</div>tad Sanballats un Gešems sūtīja man ziņu, sacīdami: "Nāc, satiksimies Ha-Kafirima ciemā Ono līdzenumā!" Bet viņi domāja man darīt ļaunu.</div></div>
<div class="par"><div class="verse" verse="3"><div class="verse-label">3</div>Tad arī es sūtīju sūtņus pie viņiem un liku teikt: "Es daru lielu darbu un nevaru iet. Darbs tūliņ apstātos pavisam, ja es to pārtrauktu un dotos pie jums lejup."</div></div>
<div class="par"><div class="verse" verse="4"><div class="verse-label">4</div>Tā viņi sūtīja pie manis četras reizes, un es devu viņiem vienu un to pašu atbildi.</div></div>
<div class="par"><div class="verse" verse="5"><div class="verse-label">5</div>Tad piekto reizi Sanballats sūtīja pie manis savu kalpu ar atklātu vēstuli rokā,</div></div>
<div class="par"><div class="verse" verse="6"><div class="verse-label">6</div>un tajā bija rakstīts: "Ļaudīs ir dzirdams un arī Gešems saka, ka tu un jūdi domājot sacelties; tādēļ tu ceļot mūri, un, pēc viņu vārdiem, tu tīkojot kļūt viņiem par ķēniņu.</div></div>
<div class="par"><div class="verse" verse="7"><div class="verse-label">7</div>Tu esot arī jau licis pulcēties praviešiem, lai viņi izsauktu tevi Jeruzālemē par ķēniņu. Tagad tas kļūs zināms arī ķēniņam. Tādēļ nāc un apspriedīsimies!"</div></div>
<div class="par"><div class="verse" verse="8"><div class="verse-label">8</div>Uz to es atbildēju viņam ar šādu savu atzinumu: "Nekas nav noticis no tā, ko tu apgalvo: tu pats savā prātā to esi izgudrojis!"</div></div>
<div class="par"><div class="verse" verse="9"><div class="verse-label">9</div>Patiesībā viņi visi centās mūs tikai iebiedēt, sacīdami: "Gan jau viņi atstāsies no darba, un tas paliks nepaveikts!" Bet tagad stiprini manas rokas!</div></div>
<div class="par"><div class="verse" verse="10"><div class="verse-label">10</div>Reiz es iegāju Šemaja, Delajas dēla, Mehetabeēla dēladēla, mājā. Viņš bija ieslēdzies un sacīja: "Satiksimies Dieva namā, Tempļa iekštelpās, un aizslēgsim Tempļa durvis, jo viņi taisās nākt tevi nogalināt, proti, naktī viņi taisās nākt, lai tevi nokautu."</div></div>
<div class="par"><div class="verse" verse="11"><div class="verse-label">11</div>Bet es sacīju: "Vai tāds vīrs kā es lai bēgtu? Un vai tāds kā es lai ietu Templī un glābtu savu dzīvību? Nē! Es neiešu tajā!"</div></div>
<div class="par"><div class="verse" verse="12"><div class="verse-label">12</div>Es biju sapratis, ka, lūk, Dievs nebija viņu sūtījis, bet viņš izteica šo pravietojumu pret mani, tādēļ ka Tobija un Sanballats bija viņu uzpirkuši.</div></div>
<div class="par"><div class="verse" verse="13"><div class="verse-label">13</div>Proti, tādēļ, lai es baidītos, darītu tā, grēkotu un lai man celtos neslava un apsmiekls.</div></div>
<div class="par"><div class="verse" verse="14"><div class="verse-label">14</div>Piemini, mans Dievs, Tobiju un Sanballatu pēc šiem viņu darbiem un arī pravieti Noadju un pārējos praviešus, kas gribēja mani iebiedēt!</div></div>
<div class="par"><div class="verse" verse="15"><div class="verse-label">15</div>Un mūri pabeidza elūla mēneša divdesmit piektajā dienā - piecdesmit divās dienās.</div></div>
<div class="par"><div class="verse" verse="16"><div class="verse-label">16</div>Un, kad visi mūsu ienaidnieki to dzirdēja, tad visas tautas, kas bija mums apkārt, izbijās, viņiem zuda drosme, un viņi stipri kritās paši savās acīs; viņi arī atzina, ka tas darbs ir padarīts ar mūsu Dieva palīdzību.</div></div>
<div class="par"><div class="verse" verse="17"><div class="verse-label">17</div>Tajās dienās arī Jūdas dižciltīgie sūtīja daudz vēstuļu Tobijam, un no Tobijas vēstules nāca pie viņiem,</div></div>
<div class="par"><div class="verse" verse="18"><div class="verse-label">18</div>jo daudzi Jūdā bija saistīti ar zvērestu pie viņa, jo viņš bija Šehanjas, Araha dēla, znots, un viņa dēls Johanans bija apņēmis Mešullāma, Berehjas dēla, meitu.</div></div>
<div class="par"><div class="verse" verse="19"><div class="verse-label">19</div>Viņi runāja pat manā klātbūtnē par viņa labajiem darbiem, un manus vārdus viņi atstāstīja viņam; arī man Tobija sūtīja vēstules, lai mani iebiedētu.</div></div>
    </body>
</html>
