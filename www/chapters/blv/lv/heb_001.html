
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dievs vecos laikos daudzkārt un dažādi runājis caur praviešiem uz tēviem,</div></div>
<div class="par"><div class="verse" verse="2"><div class="verse-label">2</div>šinīs pēdīgajās dienās uz mums ir runājis caur Dēlu, ko Viņš ir iecēlis par visu lietu mantinieku, caur ko Viņš arī pasauli radījis.</div></div>
<div class="par"><div class="verse" verse="3"><div class="verse-label">3</div>Tas, būdams Viņa godības atspulgs un būtības attēls, nesdams visas lietas ar Savu spēcīgo vārdu un izpildījis šķīstīšanu no grēkiem, ir sēdies pie Majestātes labās rokas augstībā;</div></div>
<div class="par"><div class="verse" verse="4"><div class="verse-label">4</div>ar to Viņš kļuvis tik daudz varenāks par eņģeļiem, cik daudz pārāku par tiem Viņš mantojis Vārdu.</div></div>
<div class="par"><div class="verse" verse="5"><div class="verse-label">5</div>Jo kuram eņģelim gan jebkad Viņš teicis: Mans Dēls Tu esi, šodien Es Tevi esmu dzemdinājis. Un atkal: Es Viņam būšu par Tēvu, un Viņš Man būs par Dēlu.</div></div>
<div class="par"><div class="verse" verse="6"><div class="verse-label">6</div>Un, kad Viņš pirmdzimto atkal ieved pasaulē, Viņš saka: un visi Dieva eņģeļi Viņu lai pielūdz.</div></div>
<div class="par"><div class="verse" verse="7"><div class="verse-label">7</div>Par eņģeļiem Viņš saka: kas Savus eņģeļus dara par vējiem un Savus sulaiņus par uguns liesmām, -</div></div>
<div class="par"><div class="verse" verse="8"><div class="verse-label">8</div>bet par Dēlu: Tavs tronis, Dievs, paliek mūžu mūžos, un taisnības zizlis ir Viņa valdnieka varas zizlis.</div></div>
<div class="par"><div class="verse" verse="9"><div class="verse-label">9</div>Tu esi mīlējis taisnību un ienīdis netaisnību; tāpēc Dievs, Tavs Dievs ir svaidījis Tevi ar prieka eļļu vairāk par Taviem biedriem.</div></div>
<div class="par"><div class="verse" verse="10"><div class="verse-label">10</div>Un: sākumā Tu, Kungs, zemi esi dibinājis, un debesis ir Tavu roku darbs.</div></div>
<div class="par"><div class="verse" verse="11"><div class="verse-label">11</div>Tās zudīs, bet Tu paliec; tās visas sadils kā drēbes,</div></div>
<div class="par"><div class="verse" verse="12"><div class="verse-label">12</div>un Tu tās satīsi kā uzvalku, un tās pārvērtīsies, bet Tu esi tas pats, un Tavi gadi nebeigsies.</div></div>
<div class="par"><div class="verse" verse="13"><div class="verse-label">13</div>Jo kuram eņģelim gan jebkad Viņš teicis: sēdies Man pa labai rokai, tiekāms Es lieku Tavus ienaidniekus par Tavu kāju pameslu. -</div></div>
<div class="par"><div class="verse" verse="14"><div class="verse-label">14</div>Vai tie visi nav kalpotāji gari, izsūtāmi kalpošanai to labā, kam jāmanto pestīšana?</div></div>
    </body>
</html>
