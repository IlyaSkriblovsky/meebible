
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Neesi par daudz ātrs ar savu muti, un lai tava sirds savā trauksmē nepārsteidzas kādu vārdu izrunāt Dieva priekšā, jo Dievs ir debesīs, bet tu esi virs zemes; tāpēc lai maz ir tavu vārdu!</div></div>
<div class="par"><div class="verse" verse="2"><div class="verse-label">2</div>Jo, kur ļaudis visai nodarbināti, tur rodas sapņi, un, kur daudz vārdu, tur rodas muļķīgas valodas.</div></div>
<div class="par"><div class="verse" verse="3"><div class="verse-label">3</div>Ja tu esi Dievam devis solījumu, tad nekavējies to izpildīt, jo Viņam nav labs prāts uz neprašām. Ko tu esi apsolījis, to pildi!</div></div>
<div class="par"><div class="verse" verse="4"><div class="verse-label">4</div>Labāk ir nesolīt nekā solīt un nepildīt.</div></div>
<div class="par"><div class="verse" verse="5"><div class="verse-label">5</div>Neatļauj savai mutei tevi apgrēcināt un neizsakies Dieva vēstneša (priestera) priekšā, ka ir notikusi pārsteigšanās; kāpēc lai Dievs apskaišas par to, ko tu esi izrunājis, un neļauj tavam roku darbam labi izdoties?</div></div>
<div class="par"><div class="verse" verse="6"><div class="verse-label">6</div>Un, kur ir daudz sapņu, tur ir arī daudz veltīgu un tukšu vārdu, tur ir niecība. Bet tu bīsties vairāk Dieva!</div></div>
<div class="par"><div class="verse" verse="7"><div class="verse-label">7</div>Kad tu redzi, kā apspiež nabagu un cik bēdīgā stāvoklī valstī ir tiesa un taisnība, tad neuztraucies par to, jo ir vēl viens augstāks par augsto, kas visu novēro. Bet viens, Visuaugstākais, ir nomodā pār viņiem visiem.</div></div>
<div class="par"><div class="verse" verse="8"><div class="verse-label">8</div>Taču ieguvums kādai zemei ir šāds: ķēniņš, kas rūpējas, lai zeme būtu apkopta.</div></div>
<div class="par"><div class="verse" verse="9"><div class="verse-label">9</div>Kas mīl naudu, tam nekad nepietiek naudas, un, kam ir prieks par bagātību, tam nekad nepietiek ar ienākumiem; taču arī tas ir niecība.</div></div>
<div class="par"><div class="verse" verse="10"><div class="verse-label">10</div>Ja manta vairojas, tad vairojas arī tie, kas to apēd, un kāds labums tad tam, kam tā pieder, kā tikai acīm paskatīties?</div></div>
<div class="par"><div class="verse" verse="11"><div class="verse-label">11</div>Salds ir darbinieka miegs, vienalga, vai tas daudz vai maz ko ēdis; bet bagātais, kas spēcīgi pieēdies, nereti netiek pie miega.</div></div>
<div class="par"><div class="verse" verse="12"><div class="verse-label">12</div>It īpaši liels ļaunums, ko es esmu novērojis zem saules, ir bagātība, kas tam pašam paliek par nelaimi, kurš to sargā.</div></div>
<div class="par"><div class="verse" verse="13"><div class="verse-label">13</div>Ja tāda bagātība kādā nelaimē aiziet bojā, tad viņam nav nekā ko atstāt īpašumā savam miesīgajam dēlam.</div></div>
<div class="par"><div class="verse" verse="14"><div class="verse-label">14</div>Kailam, kāds viņš nācis no mātes klēpja, tādam viņam atkal jāaiziet, un viņš nevar pat arī ne to vismazāko līdzi paņemt no savu pūliņu ieguvuma, lai to paturētu savā īpašumā.</div></div>
<div class="par"><div class="verse" verse="15"><div class="verse-label">15</div>Jā, arī tā ir ļauna un bēdīga parādība: pavisam tā, kā viņš ir atnācis, tā viņam atkal ir jāaiziet. Kāds nu viņam ir ieguvums no tā, ka viņš par velti ir pūlējies?</div></div>
<div class="par"><div class="verse" verse="16"><div class="verse-label">16</div>Un pie tam viņš visas savas mūža dienas ir pavadījis tumsā un lielos sirdēstos, un tās bijušas saistītas ar daudzām nepatikšanām, slimībām un uztraukumiem.</div></div>
<div class="par"><div class="verse" verse="17"><div class="verse-label">17</div>Un, ko es esmu atradis kā labu un skaistu, ir tas, ka cilvēks ēd un dzer un jūtas labi visu to bezgalīgo pūļu jūklī, ar kādām viņš zem saules nomoka sevi savā īsajā mūžā, ko Dievs viņam piešķir; un tas arī ir viņa dzīves uzdevums.</div></div>
<div class="par"><div class="verse" verse="18"><div class="verse-label">18</div>Bet, ja Dievs kādam cilvēkam dod bagātību un laicīgu mantu un piešķir viņam to laimīgo stāvokli, ka viņš var to baudīt, var ņemt no tā savu daļu un, pat neraugoties uz visām pūlēm, tomēr priecāties, tad tā ir Dieva žēlastības dāvana.</div></div>
<div class="par"><div class="verse" verse="19"><div class="verse-label">19</div>Tāds tad daudz nedomās par savu dzīves dienu īsumu, tāpēc ka Dievs viņa sirdi apdāvina ar prieku.</div></div>
    </body>
</html>
