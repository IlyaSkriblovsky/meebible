
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, kad visi ļaudis bija pārgājuši Jordānu, tad Tas Kungs sacīja Jozuam:</div></div>
<div class="par"><div class="verse" verse="2"><div class="verse-label">2</div>"Izvēlieties sev no tautas divpadsmit vīrus, pa vienam vīram no katras cilts,</div></div>
<div class="par"><div class="verse" verse="3"><div class="verse-label">3</div>un pavēliet tiem, sacīdami: ņemiet sev no šejienes, no Jordānas upes vidus, kur priesteru kājas ir sausumā stāvējušas, divpadsmit akmeņus un pārnesiet tos pāri sev līdzi un nolieciet tos tanī vietā, kur jūs pavadīsit nakti."</div></div>
<div class="par"><div class="verse" verse="4"><div class="verse-label">4</div>Tad Jozua ataicināja divpadsmit vīrus, ko viņš bija izraudzījis no Israēla bērniem, pa vienam vīram no katras cilts,</div></div>
<div class="par"><div class="verse" verse="5"><div class="verse-label">5</div>un Jozua tiem sacīja: "Noejiet Tā Kunga, sava Dieva, šķirsta priekšā Jordānas vidū, paņemiet ikkatrs vienu akmeni uz saviem pleciem, pēc Israēla bērnu skaita,</div></div>
<div class="par"><div class="verse" verse="6"><div class="verse-label">6</div>lai šī ir zīme jūsu vidū, kad jūsu bērni jums vēlāk jautās, vaicādami: kas tie jums par akmeņiem?</div></div>
<div class="par"><div class="verse" verse="7"><div class="verse-label">7</div>Tad atbildiet viņiem: ūdeņi izsīka Tā Kunga derības šķirsta priekšā; kad tas devās pāri Jordānai, tad izsīka Jordānas ūdeņu straumes; tā šie akmeņi kļuva par piemiņu Israēla bērniem uz mūžīgiem laikiem."</div></div>
<div class="par"><div class="verse" verse="8"><div class="verse-label">8</div>Un Israēla bērni tā darīja, kā Jozua bija pavēlējis, un viņi iznesa divpadsmit akmeņus no Jordānas gultnes, pēc Israēla bērnu cilšu skaita, kā Tas Kungs bija Jozuam sacījis, un viņi ar tiem pārnāca pāri upei savā pārnakšņošanas vietā un tos tur novietoja.</div></div>
<div class="par"><div class="verse" verse="9"><div class="verse-label">9</div>Un citus divpadsmit akmeņus Jozua sacēla Jordānas vidū tanī vietā, kur priesteru, derības šķirsta nesēju, kājas bija stāvējušas, un tie tur atrodas līdz šai dienai.</div></div>
<div class="par"><div class="verse" verse="10"><div class="verse-label">10</div>Bet priesteri, šķirsta nesēji, stāvēja tik ilgi Jordānas vidū, kamēr viss bija izdarīts, ko Tas Kungs bija Jozuam pavēlējis tautai sacīt, kā to Mozus jau bija pavēlējis Jozuam; un tā ļaudis steigšus gāja pāri.</div></div>
<div class="par"><div class="verse" verse="11"><div class="verse-label">11</div>Un, kad tauta bija pārgājusi pāri, tad arī Tā Kunga šķirsts tika nests pāri, un priesteri gāja tautai pa priekšu.</div></div>
<div class="par"><div class="verse" verse="12"><div class="verse-label">12</div>Un Rūbena bērni, Gada bērni un Manases puscilts apbruņoti gāja pāri Israēla bērnu priekšpulkā, kā Mozus tiem bija pavēlējis.</div></div>
<div class="par"><div class="verse" verse="13"><div class="verse-label">13</div>Apmēram četrdesmit tūkstoši cīņai bruņotu vīru devās pāri karā Tā Kunga priekšā Jērikas līdzenumā.</div></div>
<div class="par"><div class="verse" verse="14"><div class="verse-label">14</div>Tanī dienā Tas Kungs paaugstināja Jozuu visa Israēla acīs, un tie viņu bijās, tāpat kā tie bija Mozu bijušies visu viņa dzīves laiku.</div></div>
<div class="par"><div class="verse" verse="15"><div class="verse-label">15</div>Un Tas Kungs sacīja uz Jozuu:</div></div>
<div class="par"><div class="verse" verse="16"><div class="verse-label">16</div>"Pavēli priesteriem, liecības šķirsta nesējiem, lai tie iznāk no Jordānas."</div></div>
<div class="par"><div class="verse" verse="17"><div class="verse-label">17</div>Tad Jozua pavēlēja priesteriem un sacīja: "Izkāpiet no Jordānas."</div></div>
<div class="par"><div class="verse" verse="18"><div class="verse-label">18</div>Un, kad priesteri, kas nesa Tā Kunga derības šķirstu, izkāpa no Jordānas un tiklīdz viņu kāju pēdas bija sasniegušas krasta sausumu, tad tūdaļ Jordānas ūdens atgriezās savā vietā un ieplūda visur savos krastos kā vakar un aizvakar.</div></div>
<div class="par"><div class="verse" verse="19"><div class="verse-label">19</div>Bet arī tauta izkāpa no Jordānas pirmā mēneša desmitajā dienā, un tā uzcēla savas teltis Gilgalā, Jērikas austrumu pusē.</div></div>
<div class="par"><div class="verse" verse="20"><div class="verse-label">20</div>Un Jozua uzstatīja tos divpadsmit akmeņus Gilgalā, ko tie bija paņēmuši no Jordānas gultnes.</div></div>
<div class="par"><div class="verse" verse="21"><div class="verse-label">21</div>Un viņš sacīja Israēla bērniem, teikdams: "Kad jūsu bērni saviem tēviem vēlākos gados vaicās: kas tie par akmeņiem? -</div></div>
<div class="par"><div class="verse" verse="22"><div class="verse-label">22</div>tad stāstiet saviem bērniem, sacīdami: šo Jordānas upi Israēls ir pārgājis pa sausumu,</div></div>
<div class="par"><div class="verse" verse="23"><div class="verse-label">23</div>jo Tas Kungs, jūsu Dievs, lika izsīkt Jordānas ūdenim jūsu priekšā, iekāms jūs bijāt pārgājuši, tāpat kā Tas Kungs, jūsu Dievs, bija darījis ar Niedru jūru, likdams arī tai izsīkt sausai mūsu priekšā, iekāms bijām izgājuši tai cauri,</div></div>
<div class="par"><div class="verse" verse="24"><div class="verse-label">24</div>lai visas zemes tautas atzīst Tā Kunga roku, ka tā ir stipra, un lai jūs bīstaties To Kungu, jūsu Dievu, visu savu mūža dienu."</div></div>
    </body>
</html>
