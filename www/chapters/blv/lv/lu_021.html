
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Viņš, Savas acis pacēlis, redzēja bagātos savus ziedojumus metam Tempļa šķirstā.</div></div>
<div class="par"><div class="verse" verse="2"><div class="verse-label">2</div>Bet Viņš redzēja arī, ka kāda nabaga atraitne tur iemeta divi artavas,</div></div>
<div class="par"><div class="verse" verse="3"><div class="verse-label">3</div>un sacīja: "Tiešām Es jums saku: šī nabaga atraitne ir vairāk ziedojusi nekā visi,</div></div>
<div class="par"><div class="verse" verse="4"><div class="verse-label">4</div>jo visi citi ziedojuši no savas pārpilnības, bet viņa ziedojusi no savas trūcības visu savu padomu!"</div></div>
<div class="par"><div class="verse" verse="5"><div class="verse-label">5</div>Kad daži norādīja uz Templi, cik bagāti tas greznots skaistiem akmeņiem un ziedotām dāvanām, Viņš sacīja:</div></div>
<div class="par"><div class="verse" verse="6"><div class="verse-label">6</div>"Nāks dienas, kad no tā, ko jūs te redzat, ne akmens uz akmens nepaliks, ko nenopostīs."</div></div>
<div class="par"><div class="verse" verse="7"><div class="verse-label">7</div>Tad viņi Tam vaicāja: "Mācītāj, kad tas notiks? Un no kā lai mēs vērojam, kad tas sāks piepildīties?"</div></div>
<div class="par"><div class="verse" verse="8"><div class="verse-label">8</div>Viņš sacīja: "Pielūkojiet, ka jūs nepieviļ! Jo daudzi nāks Manā Vārdā un sacīs: Es tas esmu, - un: laiks ir atnācis, - bet nesekojiet viņiem!</div></div>
<div class="par"><div class="verse" verse="9"><div class="verse-label">9</div>Un, kad jūs dzirdat par kariem un dumpjiem, nebaidieties! Jo visam tam vajag papriekš nākt, bet tūliņ vēl nav gals."</div></div>
<div class="par"><div class="verse" verse="10"><div class="verse-label">10</div>Tad Viņš sacīja: "Tauta celsies pret tautu un valsts pret valsti,</div></div>
<div class="par"><div class="verse" verse="11"><div class="verse-label">11</div>lielas zemestrīces būs, kā arī bads un mēris vietu vietām, šausmu parādības un lielas zīmes no debesīm.</div></div>
<div class="par"><div class="verse" verse="12"><div class="verse-label">12</div>Bet vēl priekš tam tie savas rokas pacels pret jums un vajās jūs, nododot jūs sinagogās un cietumos, vedot jūs ķēniņu un valdnieku priekšā Mana Vārda dēļ.</div></div>
<div class="par"><div class="verse" verse="13"><div class="verse-label">13</div>Viss tas nāks, lai jūs nodotu liecību.</div></div>
<div class="par"><div class="verse" verse="14"><div class="verse-label">14</div>Tad nu apņemieties savās sirdīs nerūpēties iepriekš, kā jūs aizstāvēsities.</div></div>
<div class="par"><div class="verse" verse="15"><div class="verse-label">15</div>Jo Es jums došu vārdus un gudrību, kam visi jūsu ienaidnieki nevarēs pretī stāvēt.</div></div>
<div class="par"><div class="verse" verse="16"><div class="verse-label">16</div>Pat vecāki un brāļi, radi un draugi jūs nodos, un dažus no jums nonāvēs.</div></div>
<div class="par"><div class="verse" verse="17"><div class="verse-label">17</div>Un visi jūs ienīdīs Mana Vārda dēļ.</div></div>
<div class="par"><div class="verse" verse="18"><div class="verse-label">18</div>Tomēr neviens mats no jūsu galvas nepazudīs;</div></div>
<div class="par"><div class="verse" verse="19"><div class="verse-label">19</div>ar savu izturību jūs iemantosit sev dzīvību!</div></div>
<div class="par"><div class="verse" verse="20"><div class="verse-label">20</div>Bet, kad jūs Jeruzālemi redzat karaspēka ielenktu, tad zinait, ka viņas izpostīšanas brīdis ir pienācis.</div></div>
<div class="par"><div class="verse" verse="21"><div class="verse-label">21</div>Tad lai tie, kas ir Jūdejā, bēg kalnos, kas ir pilsētā, lai iziet ārā, un, kas ir uz laukiem, lai neiet pilsētā,</div></div>
<div class="par"><div class="verse" verse="22"><div class="verse-label">22</div>jo tās ir atriebšanas dienas, lai piepildās viss, kas ir rakstīts.</div></div>
<div class="par"><div class="verse" verse="23"><div class="verse-label">23</div>Vai grūtajām un zīdītājām tajās dienās! Jo lielas briesmas nāks pār zemi un dusmas pār šo tautu:</div></div>
<div class="par"><div class="verse" verse="24"><div class="verse-label">24</div>no zobena asmens tie kritīs, un kā gūstekņus tos aizvedīs pie tautu tautām. Un tautas samīs Jeruzālemi, tiekāms viņu laiki būs piepildīti.</div></div>
<div class="par"><div class="verse" verse="25"><div class="verse-label">25</div>Pēc tam būs zīmes pie saules, mēness un zvaigznēm, tautas virs zemes būs neziņā, kur palikt, jo jūra kauks un celsies.</div></div>
<div class="par"><div class="verse" verse="26"><div class="verse-label">26</div>Un cilvēkiem sirds pamirs izbailēs, gaidot lietas, kas nāks visā pasaulē: jo debesu stiprumi sakustēsies.</div></div>
<div class="par"><div class="verse" verse="27"><div class="verse-label">27</div>Un tad redzēs Cilvēka Dēlu nākam padebesī lielā spēkā un godībā.</div></div>
<div class="par"><div class="verse" verse="28"><div class="verse-label">28</div>Kad tas sāk piepildīties, tad stiprinaities un celiet uz augšu savas galvas, jo jūsu pestīšana tuvojas."</div></div>
<div class="par"><div class="verse" verse="29"><div class="verse-label">29</div>Un Viņš tiem teica līdzību: "Uzlūkojiet vīģes koku un pārējos kokus,</div></div>
<div class="par"><div class="verse" verse="30"><div class="verse-label">30</div>kad tiem pumpuri raisās, jūs paši no sevis zināt, ka vasara jau ir tuvu.</div></div>
<div class="par"><div class="verse" verse="31"><div class="verse-label">31</div>Tāpat, redzot visu šo notiekam, jums būs zināt, ka tuvu ir Dieva valstība.</div></div>
<div class="par"><div class="verse" verse="32"><div class="verse-label">32</div>Tiešām Es jums saku: šī cilts nezudīs, tiekāms viss būs noticis.</div></div>
<div class="par"><div class="verse" verse="33"><div class="verse-label">33</div>Debess un zeme zudīs, bet Mani vārdi nezudīs!</div></div>
<div class="par"><div class="verse" verse="34"><div class="verse-label">34</div>Bet sargaities, ka jūsu sirdis netop apgrūtinātas no vīna skurbuma un reibuma un laicīgām rūpēm, ka šī diena jums piepeši neuzbrūk;</div></div>
<div class="par"><div class="verse" verse="35"><div class="verse-label">35</div>jo kā slazda valgs viņa nāks pār visiem, kas dzīvo zemes virsū.</div></div>
<div class="par"><div class="verse" verse="36"><div class="verse-label">36</div>Tāpēc palieciet nomodā visu laiku, Dievu lūgdami, lai jūs spētu izglābties no visām šīm briesmām, kurām ir jānāk, un lai jūs varētu stāties Cilvēka Dēla priekšā."</div></div>
<div class="par"><div class="verse" verse="37"><div class="verse-label">37</div>Tā Viņš dienā bija Templī un mācīja, bet pa naktīm atstāja pilsētu un pārnakšņoja uz kalna, ko sauc par Eļļas kalnu,</div></div>
<div class="par"><div class="verse" verse="38"><div class="verse-label">38</div>bet no rītiem agri visa tauta steidzās pie Viņa, lai Templī klausītos Viņa mācības.</div></div>
    </body>
</html>
