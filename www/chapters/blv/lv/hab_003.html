
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šī ir pravieša Habakuka dziedamā lūgšana.</div></div>
<div class="par"><div class="verse" verse="2"><div class="verse-label">2</div>Kungs, es dzirdēju Tavu vēsti, mani māc bailes Tavu darbu priekšā. Gadu plūdumā īsteno Savu darbu un dari to gadu plūdumā arī visiem zināmu un skaidri saskatāmu! Dusmās atceries arī apžēlošanu!</div></div>
<div class="par"><div class="verse" verse="3"><div class="verse-label">3</div>Dievs uzsāka Savas gaitas no Temanas, Svētais no Paranas kalniem. Viņa godība apklāja debesis, visa zeme bija pilna Viņa slavas.</div></div>
<div class="par"><div class="verse" verse="4"><div class="verse-label">4</div>Viņa mirdzums izlaužas un laistās kā saules spožums, gaismas stari nāk no Viņa rokām, tur slēpjas Viņa vara.</div></div>
<div class="par"><div class="verse" verse="5"><div class="verse-label">5</div>Viņam pa priekšu iet mēris, un Viņam pa pēdām seko sērgas karstums.</div></div>
<div class="par"><div class="verse" verse="6"><div class="verse-label">6</div>Kad Viņš apstājas, sakustas zeme; kad Viņš raugās uz tautām, tad tās krīt bailēs; kalni, kas no mūžības pastāv, pēkšņi sabirst drumslās, pakalni, kas bijuši jau no pašiem pirmajiem laikiem, saplok un izlīdzinās; Viņš iet ceļus, kādus Viņš jau reiz mūžībā gājis.</div></div>
<div class="par"><div class="verse" verse="7"><div class="verse-label">7</div>Es redzu Kušana teltis postā un vēroju, kā plivinās vējā Midiāna telšu pārklāji.</div></div>
<div class="par"><div class="verse" verse="8"><div class="verse-label">8</div>Vai pret upēm, ak, Kungs, ir iedegusies Tava bardzība vai Tavas dusmas pret ūdeņiem un Tevi pārņēmusi nepatika pret jūru, ka Tu sēsties, lai trauktos uz priekšu Savu zirgu vilktajos uzvaras nesējos braucamos ratos?</div></div>
<div class="par"><div class="verse" verse="9"><div class="verse-label">9</div>Tavs spodrais loks ir šaušanas gatavībā, bultu soma ir bultu pilna. Tu skaldi zemi, ka no tās dziļumiem rodas strauti.</div></div>
<div class="par"><div class="verse" verse="10"><div class="verse-label">10</div>Kad kalni Tevi ierauga, tiem paliek bail, tie trīc, un ūdeņi gāžas no mākoņiem, jūra paceļ savu dziļumu balsi, tā krāc un augstu pret debesīm paceļ savas rokas.</div></div>
<div class="par"><div class="verse" verse="11"><div class="verse-label">11</div>Saule un mēness paliek stāvam savās mājvietās, kad liesmo Tavas lidojošās šautras un mirdz Tavs spīguļojošais šķēps.</div></div>
<div class="par"><div class="verse" verse="12"><div class="verse-label">12</div>Dusmās Tu pārstaigā zemi, bardzībā Tu samin svešas tautas.</div></div>
<div class="par"><div class="verse" verse="13"><div class="verse-label">13</div>Tu dodies uzbrukumā, lai izglābtu Savu tautu, lai izglābtu Savu svaidīto; Tu notriec jumtu bezdievīgā namam un atsedz pamatus klintij, uz kuras tas celts.</div></div>
<div class="par"><div class="verse" verse="14"><div class="verse-label">14</div>Tu satriec ar Savām bultām viņu vadoņu galvas, kuri traucās šurp kā vētra, lai man uzbruktu, un gavilēja pārliecībā, ka viņi mani nabagu varēs mierīgi aprīt manā vienkāršajā paslēptuvē.</div></div>
<div class="par"><div class="verse" verse="15"><div class="verse-label">15</div>Tu staigā ar Saviem zirgiem pa jūru, tur brāžas un šalc varenas ūdeņu plūsmas.</div></div>
<div class="par"><div class="verse" verse="16"><div class="verse-label">16</div>Kad es to dzirdēju, nemiera trīsas izgāja caur manu miesu, un manas lūpas nodrebēja, atskanot balsij. Nāves bailes pārņēma mani, kaulos kļuva sajūtams ļenganums; es trīcēju visā savā ķermenī it kā savas bojā ejas stundā, bet man mierīgi ir jānogaida līdz nelaimes piemeklējuma dienai, kamēr pienāks klāt tā tauta, kas mums uzbruks.</div></div>
<div class="par"><div class="verse" verse="17"><div class="verse-label">17</div>Ja vīģes koks arī neziedēs un vīnakokam nebūs ogu un ja nepiepildās arī cerības, kādas bija liktas uz eļļas kokiem, un arī tīrumi nesniedz nekādu barību, ja sīklopi būtu izzuduši no aplokiem un kūtīs nebūtu arī vairs neviena liellopa,</div></div>
<div class="par"><div class="verse" verse="18"><div class="verse-label">18</div>tad es tomēr gribu gavilēt savam Kungam un likt izpausties savam priekam par savu Glābēju, savu Dievu!</div></div>
<div class="par"><div class="verse" verse="19"><div class="verse-label">19</div>Jo Dievs Tas Kungs ir mans spēks un darīs manas kājas vieglas kā kalnu kazai un pāri maniem augstumiem rādīs man ceļu un vadīs mani. - Nodziedāt stīgu mūzikas instrumenta pavadībā.</div></div>
    </body>
</html>
