
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis Melhisedeks, Salemas ķēniņš, visuaugstākā Dieva priesteris, sastapās ar Ābrahāmu, kad tas atgriezās no ķēniņu sakāves, un viņu svētīja;</div></div>
<div class="par"><div class="verse" verse="2"><div class="verse-label">2</div>viņam Ābrahāms arī piešķīra desmito tiesu no visa; viņš vispirms ir taisnības ķēniņš, tā viņa vārds tulkojams, bet tad arī Salemas ķēniņš, tas ir - miera ķēniņš,</div></div>
<div class="par"><div class="verse" verse="3"><div class="verse-label">3</div>bez tēva, bez mātes, bez cilts raksta; viņam nav ne dienu sākuma, ne mūža gala, bet, Dieva Dēlam līdzināms, viņš paliek priesteris mūžam.</div></div>
<div class="par"><div class="verse" verse="4"><div class="verse-label">4</div>Redziet, cik liels ir tas, kam sentēvs Ābrahāms ir devis desmito tiesu no ieguvuma!</div></div>
<div class="par"><div class="verse" verse="5"><div class="verse-label">5</div>Arī tiem Levija bērniem, kas uzņēmās priestera amatu, ir nolikts ņemt no tautas, saskaņā ar bauslību, desmito tiesu, tas ir, no saviem brāļiem, lai gan tie arī cēlušies no Ābrahāma gurna.</div></div>
<div class="par"><div class="verse" verse="6"><div class="verse-label">6</div>Bet tas, kas nav no viņu cilts cēlies, ir ņēmis desmito tiesu no Ābrahāma un ir svētījis to, kam apsolījumi.</div></div>
<div class="par"><div class="verse" verse="7"><div class="verse-label">7</div>Neapšaubāmi tikai lielākais svētī mazāko.</div></div>
<div class="par"><div class="verse" verse="8"><div class="verse-label">8</div>Šeit desmito tiesu saņem mirstīgi cilvēki, bet tur tas, par kuru liecina, ka viņš dzīvo.</div></div>
<div class="par"><div class="verse" verse="9"><div class="verse-label">9</div>Un, tā sakot, arī Levijs, kas ņem desmito tiesu, caur Ābrahāmu ir devis desmito tiesu.</div></div>
<div class="par"><div class="verse" verse="10"><div class="verse-label">10</div>Jo viņš bija tēva gurnā, kad Melhisedeks ar to satikās.</div></div>
<div class="par"><div class="verse" verse="11"><div class="verse-label">11</div>Jo, ja nu pilnība būtu sasniegta ar Levija priestera amatu, jo tautai ar bauslību tas bija dots, kāda vēl bija vajadzība celties citam priesterim pēc Melhisedeka kārtas un nesaukties pēc Ārona kārtas?</div></div>
<div class="par"><div class="verse" verse="12"><div class="verse-label">12</div>Jo, priestera amatam mainoties, jāmainās arī bauslībai.</div></div>
<div class="par"><div class="verse" verse="13"><div class="verse-label">13</div>Jo Tas, par ko tas tiek teikts, piederēja pie citas cilts, no kuras neviens nav kalpojis pie altāra.</div></div>
<div class="par"><div class="verse" verse="14"><div class="verse-label">14</div>Jo ir zināms, ka mūsu Kungs ir cēlies no Jūdas cilts; šai ciltij Mozus nav nekādu norādījumu devis par priesteriem.</div></div>
<div class="par"><div class="verse" verse="15"><div class="verse-label">15</div>Un lieta kļūst vēl skaidrāka, ja pēc Melhisedeka līdzības ceļas cits priesteris,</div></div>
<div class="par"><div class="verse" verse="16"><div class="verse-label">16</div>kas tāds tapis ne pēc cilvēku pavēles un likuma, bet neiznīcīgās dzīvības spēkā.</div></div>
<div class="par"><div class="verse" verse="17"><div class="verse-label">17</div>Jo raksti liecina: Tu esi priesteris mūžīgi pēc Melhisedeka kārtas. -</div></div>
<div class="par"><div class="verse" verse="18"><div class="verse-label">18</div>Jo iepriekšējo pavēli atceļ tās nespēcības un nederības dēļ.</div></div>
<div class="par"><div class="verse" verse="19"><div class="verse-label">19</div>Jo bauslība neko nav vedusi pie pilnības; bet tiek nodibināta labāka cerība, ar ko tuvojamies Dievam.</div></div>
<div class="par"><div class="verse" verse="20"><div class="verse-label">20</div>Tas nav bijis bez zvēresta. Jo tie bez zvēresta ir kļuvuši par priesteriem,</div></div>
<div class="par"><div class="verse" verse="21"><div class="verse-label">21</div>bet Viņš ar zvērestu pēc Tā gribas, kas Viņam teicis: Tas Kungs ir zvērējis, un Viņš nenožēlos, Tu esi priesteris mūžīgi. -</div></div>
<div class="par"><div class="verse" verse="22"><div class="verse-label">22</div>Tāpēc arī Jēzus ir tapis par labākas derības galvinieku.</div></div>
<div class="par"><div class="verse" verse="23"><div class="verse-label">23</div>Arī viņi daudzi ir kļuvuši par priesteriem, bet nāve tiem neļāva ilgāk palikt.</div></div>
<div class="par"><div class="verse" verse="24"><div class="verse-label">24</div>Bet Viņam, tāpēc ka Viņš paliek mūžīgi, priestera amats ir neiznīcīgs.</div></div>
<div class="par"><div class="verse" verse="25"><div class="verse-label">25</div>Tādēļ arī Viņš var uz visiem laikiem izglābt tos, kas caur Viņu nāk pie Dieva, vienmēr dzīvs būdams, lai tos aizstāvētu.</div></div>
<div class="par"><div class="verse" verse="26"><div class="verse-label">26</div>Jo tāds augstais priesteris mums arī pienācās, svēts, bez ļaunuma, neaptraipīts, atšķirts no grēciniekiem un pacelts augstāk par debesīm,</div></div>
<div class="par"><div class="verse" verse="27"><div class="verse-label">27</div>kam nevajag kā tiem augstajiem priesteriem ik dienas upurēt vispirms par saviem, pēc tam par tautas grēkiem. Jo to Viņš ir izdarījis reizi par visām reizēm, pats Sevi upurēdams.</div></div>
<div class="par"><div class="verse" verse="28"><div class="verse-label">28</div>Jo bauslība ieceļ par augstajiem priesteriem cilvēkus ar vājībām, bet zvēresta vārds, kas nāca pēc bauslības, - Dēlu, mūžam pilnīgu.</div></div>
    </body>
</html>
