
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida lūgšana. Kungs, pagriez Savu ausi, paklausi mani, jo es esmu bēdīgs un nabags!</div></div>
<div class="par"><div class="verse" verse="2"><div class="verse-label">2</div>Pasargi manu dvēseli, jo es Tevi bīstos; palīdzi Savam kalpam, kas uz Tevi paļaujas!</div></div>
<div class="par"><div class="verse" verse="3"><div class="verse-label">3</div>Esi man žēlīgs, ak, Kungs, jo es Tevi piesaucu augu dienu!</div></div>
<div class="par"><div class="verse" verse="4"><div class="verse-label">4</div>Iepriecini Sava kalpa dvēseli, jo Tev pretī es paceļu savu sirdi.</div></div>
<div class="par"><div class="verse" verse="5"><div class="verse-label">5</div>Jo Tu, Kungs, esi laipnīgs un piedod labprāt: esi bagāts žēlastībā visiem, kas Tevi piesauc.</div></div>
<div class="par"><div class="verse" verse="6"><div class="verse-label">6</div>Uzklausi, Kungs, manu lūgšanu un ievēro, cik skaļa mana balss, Tevi piesaucot!</div></div>
<div class="par"><div class="verse" verse="7"><div class="verse-label">7</div>Bēdu laikā es arvien Tevi piesaucu, jo Tu mani paklausi.</div></div>
<div class="par"><div class="verse" verse="8"><div class="verse-label">8</div>Neviena Tev līdzīga nav starp dieviem, Kungs, un nekas nelīdzinās Taviem darbiem, ko Tu esi darījis.</div></div>
<div class="par"><div class="verse" verse="9"><div class="verse-label">9</div>Visas tautas, Kungs, ko Tu esi radījis, nāks un zemosies Tavā priekšā un godās Tavu Vārdu,</div></div>
<div class="par"><div class="verse" verse="10"><div class="verse-label">10</div>jo Tu esi liels un dari brīnumus, Tu vienīgais esi Dievs!</div></div>
<div class="par"><div class="verse" verse="11"><div class="verse-label">11</div>Māci man, Kungs, Tavu ceļu, lai es staigāju Tavā patiesībā; noskaņo manu sirdi visnotaļ tā, lai es Tavu Vārdu bītos!</div></div>
<div class="par"><div class="verse" verse="12"><div class="verse-label">12</div>Es Tevi slavēšu, Kungs, mans Dievs, no visas sirds un godāšu Tavu Vārdu mūžīgi,</div></div>
<div class="par"><div class="verse" verse="13"><div class="verse-label">13</div>jo liela ir Tava žēlastība pret mani, un Tu manu dvēseli esi izglābis no nāves valsts dzelmes.</div></div>
<div class="par"><div class="verse" verse="14"><div class="verse-label">14</div>Ak, Dievs, lepnie pārgalvji ceļas pret mani, un varmāku pulks tīko pēc manas dzīvības, neturēdami Tevi savu acu priekšā.</div></div>
<div class="par"><div class="verse" verse="15"><div class="verse-label">15</div>Bet Tu, Visuvarenais, esi žēlsirdīgs un žēlīgs Dievs, lēnprātīgs un bagāts žēlastībā un uzticībā.</div></div>
<div class="par"><div class="verse" verse="16"><div class="verse-label">16</div>Piegriezies man atkal un apžēlojies par mani, dod Savu spēku Savam kalpam un palīdzi Savas kalpones dēlam!</div></div>
<div class="par"><div class="verse" verse="17"><div class="verse-label">17</div>Dari kādu zīmi manis labā, lai to redz mani nīdēji un tiek apkaunoti, jo Tu, Kungs, palīdzi man un iepriecini mani!</div></div>
    </body>
</html>
