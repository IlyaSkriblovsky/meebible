
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pāvils, Kristus Jēzus gūsteknis, un brālis Timotejs mīļajam Filemonam, mūsu darba biedram,</div></div>
<div class="par"><div class="verse" verse="2"><div class="verse-label">2</div>māsai Apfijai un mūsu cīņas biedram Arhipam, un draudzei, kas tavā namā;</div></div>
<div class="par"><div class="verse" verse="3"><div class="verse-label">3</div>lai jums ir žēlastība un miers no Dieva, mūsu Tēva, un Kunga Jēzus Kristus.</div></div>
<div class="par"><div class="verse" verse="4"><div class="verse-label">4</div>Es vienmēr pateicos savam Dievam, tevi atcerēdamies savās lūgšanās,</div></div>
<div class="par"><div class="verse" verse="5"><div class="verse-label">5</div>dzirdēdams par tavu mīlestību un ticību, kas tev ir uz Kungu Jēzu un uz visiem svētajiem,</div></div>
<div class="par"><div class="verse" verse="6"><div class="verse-label">6</div>lai tavas ticības sadraudzība kļūtu darbīga visa laba atziņā, kas mūs tuvina Kristum.</div></div>
<div class="par"><div class="verse" verse="7"><div class="verse-label">7</div>Man bija daudz prieka un apmierinājuma par tavu mīlestību, ka tu, brāli, esi atspirdzinājis svēto sirdis!</div></div>
<div class="par"><div class="verse" verse="8"><div class="verse-label">8</div>Tādēļ, kaut gan man Kristū ir pilnas tiesības pavēlēt tev to, kas klājas,</div></div>
<div class="par"><div class="verse" verse="9"><div class="verse-label">9</div>es labāk mīlestībā tevi lūdzu, tāds, kāds esmu, sirmais Pāvils, bet tagad arī Kristus Jēzus gūsteknis, -</div></div>
<div class="par"><div class="verse" verse="10"><div class="verse-label">10</div>lūdzu tevi par savu bērnu Onēzimu, ko esmu dzemdinājis, būdams važās,</div></div>
<div class="par"><div class="verse" verse="11"><div class="verse-label">11</div>to, kas kādreiz bija tev nederīgs, bet tagad kā tev, tā man ir derīgs;</div></div>
<div class="par"><div class="verse" verse="12"><div class="verse-label">12</div>viņu, tas ir, savu paša sirdi, es tev sūtu atpakaļ.</div></div>
<div class="par"><div class="verse" verse="13"><div class="verse-label">13</div>Es viņu gribēju paturēt pie sevis, lai viņš tavā vietā man kalpotu evaņģēlija važās;</div></div>
<div class="par"><div class="verse" verse="14"><div class="verse-label">14</div>bet bez tavas ziņas es neko negribēju darīt, lai tavs labais darbs parādītos ne piespiesti, bet brīvprātīgi.</div></div>
<div class="par"><div class="verse" verse="15"><div class="verse-label">15</div>Varbūt viņš tādēļ no tevis uz brīdi bija atšķirts, lai tu viņu paturētu mūžībai,</div></div>
<div class="par"><div class="verse" verse="16"><div class="verse-label">16</div>ne vairs kā vergu, bet daudz vairāk kā mīļotu brāli, īpaši man, bet cik daudz vairāk vēl tev gan pēc miesas, gan iekš Tā Kunga!</div></div>
<div class="par"><div class="verse" verse="17"><div class="verse-label">17</div>Ja nu tu ar mani turi sadraudzību, tad pieņem viņu tā kā mani!</div></div>
<div class="par"><div class="verse" verse="18"><div class="verse-label">18</div>Bet, ja viņš kaut kādā veidā noziedzies pret tevi vai palicis parādā, tad to pieskaiti man.</div></div>
<div class="par"><div class="verse" verse="19"><div class="verse-label">19</div>Es, Pāvils, to rakstu tev ar savu roku, es atlīdzināšu, lai neteiktu tev, ka tu man arī pats sevi esi parādā.</div></div>
<div class="par"><div class="verse" verse="20"><div class="verse-label">20</div>Patiesi, brāli, es gribētu no tevis iegūt kādu labumu Tam Kungam par godu, atspirdzini manu sirdi Kristū.</div></div>
<div class="par"><div class="verse" verse="21"><div class="verse-label">21</div>Es tev rakstu, uzticēdamies tev, ka paklausīsi, un zinādams, ka tu darīsi vairāk par to, ko es saku.</div></div>
<div class="par"><div class="verse" verse="22"><div class="verse-label">22</div>Bet turklāt sataisies arī mani uzņemt kā viesi, jo es ceru, ka jūsu lūgšanu dēļ es tikšu jums atdāvināts.</div></div>
<div class="par"><div class="verse" verse="23"><div class="verse-label">23</div>Tevi sveicina Epafra, mans cietuma biedrs Kristū Jēzū,</div></div>
<div class="par"><div class="verse" verse="24"><div class="verse-label">24</div>Marks, Aristarhs, Dēma, Lūka, mani darba biedri.</div></div>
<div class="par"><div class="verse" verse="25"><div class="verse-label">25</div>Lai Kunga Jēzus Kristus žēlastība ir ar jūsu garu!</div></div>
    </body>
</html>
