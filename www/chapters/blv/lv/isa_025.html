
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ak, Kungs, Tu esi mans Dievs, es Tevi cildināšu, es teikšu Tavu Vārdu, jo Tu dari brīnumus! Tavi lēmumi kopš seniem laikiem ir patiesi un uzticības cienīgi.</div></div>
<div class="par"><div class="verse" verse="2"><div class="verse-label">2</div>Jo Tu esi padarījis pilsētu par akmeņu kaudzi, stipro pili par drupu kopu, svešinieku pilis par neapdzīvotiem graustiem, tās nekad vairs neuzcels.</div></div>
<div class="par"><div class="verse" verse="3"><div class="verse-label">3</div>Tādēļ Tevi teic stipra tauta, Tevi bīstas varmācīgu tautu pilsētas.</div></div>
<div class="par"><div class="verse" verse="4"><div class="verse-label">4</div>Jo Tu biji patvērums cietējam un atbalsts nabagam viņa bēdās, pajumte negaisā, pavēnis saules tveicē. Jo varmāku dusmu šņākoņa ir kā negaisa straume pret mūri,</div></div>
<div class="par"><div class="verse" verse="5"><div class="verse-label">5</div>kā saules kvēle un karstums izkaltušā zemē. Tu apspiedi svešu ļaužu trakošanu; kā saules tveice padebešu ēnā, tā apklusa varmācīgo ļaužu uzvaras dziesma.</div></div>
<div class="par"><div class="verse" verse="6"><div class="verse-label">6</div>Tad Tas Kungs Cebaots sarīkos uz šī kalna visām tautām lepnu mielastu - mielastu ar vecu vīnu, ar trekniem ēdieniem, ar ilgi taupītu un labi nogulējušos vīnu.</div></div>
<div class="par"><div class="verse" verse="7"><div class="verse-label">7</div>Un Viņš liks izzust šai kalnā tam ārējās čaulas plīvuram, kurā tērptas visas tautas, un tai segai, kas pārklāta pār visām tautām.</div></div>
<div class="par"><div class="verse" verse="8"><div class="verse-label">8</div>Nāvi Viņš izdeldēs uz mūžīgiem laikiem, un Dievs Tas Kungs nožāvēs visas asaras no ļaužu vaigiem un liks izzust Savas tautas negodam visā zemes virsū, jo Tas Kungs to ir runājis.</div></div>
<div class="par"><div class="verse" verse="9"><div class="verse-label">9</div>Tanī dienā sacīs: "Redzi, tas ir mūsu Dievs, mēs paļāvāmies uz Viņu, ka Viņš mūs izglābs! Tas ir mūsu Kungs, uz Viņu mēs cerējām! Priecāsimies un līksmosimies par Viņa žēlastību!"</div></div>
<div class="par"><div class="verse" verse="10"><div class="verse-label">10</div>Un Tā Kunga roka dusēs uz šī kalna. Bet Moābu viņa zemē samīs zem kājām, kā salmus samin mēslos.</div></div>
<div class="par"><div class="verse" verse="11"><div class="verse-label">11</div>Un, kad viņš tur izpletīs savas rokas, kā peldētājs to dara, lai peldētu, tad Tas Kungs piespiedīs pie zemes viņa lepno izsliešanos uz augšu, neraugoties uz viņa roku veiklumu.</div></div>
<div class="par"><div class="verse" verse="12"><div class="verse-label">12</div>Un Viņš sagāzīs tavus stipros augstos mūrus, tos notrieks pie zemes pīšļos.</div></div>
    </body>
</html>
