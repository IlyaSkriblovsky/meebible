
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ījabs turpināja savu sakāmo un sacīja:</div></div>
<div class="par"><div class="verse" verse="2"><div class="verse-label">2</div>"Kaut būtu ar mani vēl tā kā agrākos mēnešos, kā dienās, kad mani sargāja Dievs,</div></div>
<div class="par"><div class="verse" verse="3"><div class="verse-label">3</div>kad Viņa gaismeklis vēl spīdēja pār manu galvu, kad Viņa gaismā izstaigāju tumsu,</div></div>
<div class="par"><div class="verse" verse="4"><div class="verse-label">4</div>tā, kā tas bija ar mani manās brieduma dienās, kad Dieva padoms valdīja pār manu telti,</div></div>
<div class="par"><div class="verse" verse="5"><div class="verse-label">5</div>kad Visuvarenais vēl bija manā pusē un apkārt ap mani bija mani jaunieši,</div></div>
<div class="par"><div class="verse" verse="6"><div class="verse-label">6</div>kad mani soļi, manas gaitas ritēja kā pa taukiem, kad klints, man tuvojoties, pārvērtās eļļas straumēs!</div></div>
<div class="par"><div class="verse" verse="7"><div class="verse-label">7</div>Kad es toreiz pa vārtiem izgāju uz pilsētas galveno ielu un pēc tam ieņēmu sēdekli tirgus laukumā,</div></div>
<div class="par"><div class="verse" verse="8"><div class="verse-label">8</div>tad, mani ieraudzījuši, jaunie ļaudis bija pilni bijības; pat sirmgalvji, kas bija jau vecākos gados, piecēlās un palika stāvot.</div></div>
<div class="par"><div class="verse" verse="9"><div class="verse-label">9</div>Un augsti dzimušie pārtrauca runas, roku likdami sev uz mutes.</div></div>
<div class="par"><div class="verse" verse="10"><div class="verse-label">10</div>Un lielu kungu balsis apklusa, viņu mēle pielipa pie viņu smaganām,</div></div>
<div class="par"><div class="verse" verse="11"><div class="verse-label">11</div>jo ikkatra auss, kas bija mani dzirdējusi, teica mani svētīgu esam. Arī ikviena acs, kas mani bija ieraudzījusi, nodeva labu liecību par mani ar savu izteiksmi.</div></div>
<div class="par"><div class="verse" verse="12"><div class="verse-label">12</div>Tas tāpēc, ka es izglābu nabago, kas kliedza pēc palīdzības, ir bārenīti, kā arī to, kas bija bez dzīves padoma.</div></div>
<div class="par"><div class="verse" verse="13"><div class="verse-label">13</div>Svētība no tā mutes, kas iet bojā, nāca pār mani, un atraitnes sirdī es atkal atjaunoju līksmi.</div></div>
<div class="par"><div class="verse" verse="14"><div class="verse-label">14</div>Es tērpos taisnībā, un šis tērps bija manas goda drānas; kā goda mētelis un goda galvassega mani pušķoja mans taisnīgums.</div></div>
<div class="par"><div class="verse" verse="15"><div class="verse-label">15</div>Aklam es biju acis, un kājas es biju klibajam.</div></div>
<div class="par"><div class="verse" verse="16"><div class="verse-label">16</div>Apspiestajiem es biju tēvs, un es uzklausīju sūdzības no tādiem, kurus es nemaz nepazinu, un centos viņiem pēc sirdsapziņas palīdzēt.</div></div>
<div class="par"><div class="verse" verse="17"><div class="verse-label">17</div>Es sadragāju netaisnā žokļus, es izrāvu laupījumu no viņa zobiem.</div></div>
<div class="par"><div class="verse" verse="18"><div class="verse-label">18</div>Un es spriedu tā: ar savu ligzdu es miršu; kā smiltis es vairošu savas dienas.</div></div>
<div class="par"><div class="verse" verse="19"><div class="verse-label">19</div>Manas saknes ir iesniegušās dziļumā un izpletušās līdz ūdeņiem, un rasa paliek pa nakti manos augstajos zaros.</div></div>
<div class="par"><div class="verse" verse="20"><div class="verse-label">20</div>Mana cieņa manī paliks vienumēr jauna un nesamazināta, un mans stops labi darbosies manā rokā.</div></div>
<div class="par"><div class="verse" verse="21"><div class="verse-label">21</div>Un ļaudis mani ne tikai klausīja, bet arī sāka gaidīt, un tie manu padomu ņēma pretī, godbijībā klusēdami.</div></div>
<div class="par"><div class="verse" verse="22"><div class="verse-label">22</div>Pie maniem vārdiem vēlāk tie vairs neko nepiebilda, un pār viņiem mana runa nolija kā lietus pilieni, nesdami veldzi.</div></div>
<div class="par"><div class="verse" verse="23"><div class="verse-label">23</div>Uz mani tie gaidīdami lika savu cerību kā uz agro lietusgāzi; ar savām plati atvērtām mutēm tie malkiem dzēra kā vēlo lietu manu runu.</div></div>
<div class="par"><div class="verse" verse="24"><div class="verse-label">24</div>Kad tiem nebija drošības, es tiem uzsmaidīju, un mana vaiga gaišumu tie nepadarīja drūmu.</div></div>
<div class="par"><div class="verse" verse="25"><div class="verse-label">25</div>Es biju viņiem ceļa rādītājs, viņu pulkā es biju ķēniņa lomā, biju kā tāds, kas iepriecina noskumušos.</div></div>
    </body>
</html>
