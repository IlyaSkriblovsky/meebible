
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un pēc kādām dienām Viņš gāja atkal uz Kapernaumu, un ļaudis dzirdēja Viņu esam namā.</div></div>
<div class="par"><div class="verse" verse="2"><div class="verse-label">2</div>Un daudzi sapulcējās, tā ka tiem pat durvju priekšā nebija vietas, un Viņš tiem sludināja vārdu.</div></div>
<div class="par"><div class="verse" verse="3"><div class="verse-label">3</div>Un pie Viņa nāca ar triekas ķertu, ko četri nesa.</div></div>
<div class="par"><div class="verse" verse="4"><div class="verse-label">4</div>Un, kad tie nevarēja pie Viņa klāt tikt ļaužu dēļ, tad tie atsedza jumtu tur, kur Viņš bija, un, uzplēsuši to, nolaida gultu, kurā triekas ķertais gulēja.</div></div>
<div class="par"><div class="verse" verse="5"><div class="verse-label">5</div>Un, redzēdams viņu ticību, Jēzus sacīja uz triekas ķerto: "Mans bērns, tavi grēki tev piedoti."</div></div>
<div class="par"><div class="verse" verse="6"><div class="verse-label">6</div>Bet tur bija kādi no rakstu mācītājiem, tie sēdēja turpat un domāja savās sirdīs:</div></div>
<div class="par"><div class="verse" verse="7"><div class="verse-label">7</div>"Ko šis tā runā? Viņš zaimo Dievu. Kas cits var grēkus piedot kā vienīgi Dievs?"</div></div>
<div class="par"><div class="verse" verse="8"><div class="verse-label">8</div>Un tūdaļ Jēzus Savā garā nomanīja tos pie sevis pašiem tā domājam un uz tiem saka: "Kam jūs tā domājat savās sirdīs?</div></div>
<div class="par"><div class="verse" verse="9"><div class="verse-label">9</div>Kas ir vieglāk - vai sacīt uz triekas ķerto: grēki tev ir piedoti, - vai sacīt: celies, ņem savu gultu un staigā.</div></div>
<div class="par"><div class="verse" verse="10"><div class="verse-label">10</div>Bet lai jūs zinātu, ka Cilvēka Dēlam ir vara virs zemes grēkus piedot." Viņš saka uz triekas ķerto:</div></div>
<div class="par"><div class="verse" verse="11"><div class="verse-label">11</div>"Es tev saku: celies, ņem savu gultu un ej mājās."</div></div>
<div class="par"><div class="verse" verse="12"><div class="verse-label">12</div>Un tas tūdaļ cēlās un, gultu paņēmis, aizgāja, visiem redzot, tā ka visi izbrīnījās un Dievu teica, sacīdami: "To mēs nemūžam vēl neesam redzējuši."</div></div>
<div class="par"><div class="verse" verse="13"><div class="verse-label">13</div>Un Viņš izgāja atkal pie jūras, un visi ļaudis nāca pie Viņa, un Viņš tos mācīja.</div></div>
<div class="par"><div class="verse" verse="14"><div class="verse-label">14</div>Un, garām iedams, Viņš redzēja Leviju, Alfeja dēlu, pie muitas sēžam un tam saka: "Staigā Man pakaļ!" Un tas cēlies staigāja Viņam pakaļ!</div></div>
<div class="par"><div class="verse" verse="15"><div class="verse-label">15</div>Un notika, Tam viņa namā pie galda sēžot, ka arī daudz muitnieku un grēcinieku sēdēja pie galda līdz ar Jēzu un Viņa mācekļiem; jo to bija daudz, un tie staigāja Viņam pakaļ.</div></div>
<div class="par"><div class="verse" verse="16"><div class="verse-label">16</div>Un, kad rakstu mācītāji un farizeji Viņu redzēja ēdam ar grēciniekiem un muitniekiem, tad tie sacīja Viņa mācekļiem: "Vai tad Viņš ēd ar muitniekiem un grēciniekiem?"</div></div>
<div class="par"><div class="verse" verse="17"><div class="verse-label">17</div>Un Jēzus, to dzirdējis, uz tiem saka: "Veseliem ārsta nevajag, bet neveseliem. Es neesmu nācis aicināt (atgriezties no grēkiem) taisnus, bet grēciniekus."</div></div>
<div class="par"><div class="verse" verse="18"><div class="verse-label">18</div>Un Jāņa mācekļi un farizeji gavēja, un tie nāk un Viņam saka: "Kāpēc Jāņa un farizeju mācekļi gavē, bet Tavi mācekļi negavē?"</div></div>
<div class="par"><div class="verse" verse="19"><div class="verse-label">19</div>Un Jēzus uz tiem sacīja: "Kā kāzu ļaudis var gavēt, kamēr līgavainis ir pie tiem? Kamēr līgavainis ir pie viņiem, tie nevar gavēt.</div></div>
<div class="par"><div class="verse" verse="20"><div class="verse-label">20</div>Bet nāks dienas, kad līgavainis no tiem taps atņemts, tad tie gavēs tanīs dienās.</div></div>
<div class="par"><div class="verse" verse="21"><div class="verse-label">21</div>Neviens nešuj jaunas vadmalas ielāpu uz vecām drēbēm, citādi ielāps no tām noplīst, jaunais no vecām drēbēm, un plīsums top lielāks.</div></div>
<div class="par"><div class="verse" verse="22"><div class="verse-label">22</div>Un neviens jaunu vīnu nelej vecos ādas traukos; citādi vīns traukus pārplēš, un vīns un trauki iet bojā." Bet jauns vīns jālej jaunos traukos.</div></div>
<div class="par"><div class="verse" verse="23"><div class="verse-label">23</div>Un notika, Viņam sabatā pa labību ejot, Viņa mācekļi, pa ceļu iedami, sāka plūkt vārpas.</div></div>
<div class="par"><div class="verse" verse="24"><div class="verse-label">24</div>Un farizeji Viņam sacīja: "Raugi, ko tie dara sabatā, kas nav ļauts?"</div></div>
<div class="par"><div class="verse" verse="25"><div class="verse-label">25</div>Un Viņš uz tiem saka: "Vai jūs nekad neesat lasījuši, ko Dāvids darījis, kad viņu spieda trūkums un tas bija izsalcis pats un tie, kas bija pie viņa?</div></div>
<div class="par"><div class="verse" verse="26"><div class="verse-label">26</div>Kā tas iegāja Dieva namā augstā priestera Abjatāra laikā un ēda skatāmās maizes, ko ēst nav atļauts - kā tik vien priesteriem, un deva arī tiem, kas pie viņa bija."</div></div>
<div class="par"><div class="verse" verse="27"><div class="verse-label">27</div>Un Viņš uz tiem sacīja: "Sabats ir celts cilvēka dēļ un ne cilvēks sabata dēļ.</div></div>
<div class="par"><div class="verse" verse="28"><div class="verse-label">28</div>Tā nu Cilvēka Dēls ir kungs arī pār sabatu."</div></div>
    </body>
</html>
