
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Nu tad, mani mīļie brāļi, pēc kuriem es ļoti ilgojos, mans prieks un vainags, pastāviet iekš Tā Kunga, jūs mīļie.</div></div>
<div class="par"><div class="verse" verse="2"><div class="verse-label">2</div>Euodiju es skubinu un Sintihu es skubinu būt vienprātīgām iekš Tā Kunga.</div></div>
<div class="par"><div class="verse" verse="3"><div class="verse-label">3</div>Jā, arī tevi, mans īstais darba biedri, lūdzu, palīdzi viņām, kas evaņģēlija labā cīnījušās kopā ar mani, Klēmentu un maniem pārējiem darba biedriem, kuru vārdi ir dzīvības grāmatā.</div></div>
<div class="par"><div class="verse" verse="4"><div class="verse-label">4</div>Priecājieties iekš Tā Kunga vienumēr; es vēlreiz teikšu, priecājieties!</div></div>
<div class="par"><div class="verse" verse="5"><div class="verse-label">5</div>Jūsu lēnība lai kļūst zināma visiem cilvēkiem; Tas Kungs ir tuvu.</div></div>
<div class="par"><div class="verse" verse="6"><div class="verse-label">6</div>Nezūdaities nemaz, bet jūsu lūgumi lai nāk zināmi Dieva priekšā ar pateicību ikvienā pielūgšanā un lūgšanā.</div></div>
<div class="par"><div class="verse" verse="7"><div class="verse-label">7</div>Un Dieva miers, kas ir augstāks par visu saprašanu, pasargās jūsu sirdis un jūsu domas Kristū Jēzū.</div></div>
<div class="par"><div class="verse" verse="8"><div class="verse-label">8</div>Beidzot vēl, brāļi, kas vien ir patiess, kas svēts, kas taisns, kas šķīsts, kas patīkams, kam laba slava, ja ir kāds tikums un ja ir kas cildināms, par to domājiet!</div></div>
<div class="par"><div class="verse" verse="9"><div class="verse-label">9</div>Un, ko jūs esat mācījušies un saņēmuši un dzirdējuši un redzējuši pie manis, to darait. Un miera Dievs būs ar jums.</div></div>
<div class="par"><div class="verse" verse="10"><div class="verse-label">10</div>Bet es ļoti priecājos iekš Tā Kunga par to, ka jūs jau atkal esat atplaukuši gādībā par mani; jūs gādājāt arī agrāk, bet jums trūka izdevības.</div></div>
<div class="par"><div class="verse" verse="11"><div class="verse-label">11</div>Es to nesaku trūkuma dēļ, jo es esmu mācījies būt pieticīgs ar to, kas man ir.</div></div>
<div class="par"><div class="verse" verse="12"><div class="verse-label">12</div>Es protu būt zems, protu arī dzīvot pilnībā; nekas man nav svešs, protu būt paēdis un izsalcis, dzīvot pilnībā un ciest trūkumu.</div></div>
<div class="par"><div class="verse" verse="13"><div class="verse-label">13</div>Es visu spēju Tā spēkā, kas mani dara stipru.</div></div>
<div class="par"><div class="verse" verse="14"><div class="verse-label">14</div>Tomēr jūs labi darījāt, ņemdami dalību manās bēdās.</div></div>
<div class="par"><div class="verse" verse="15"><div class="verse-label">15</div>Jūs, filipieši, jau arī zināt, ka evaņģēlija sludināšanas sākumā, kad es izgāju no Maķedonijas, neviena draudze nebiedrojās ar mani došanā un ņemšanā kā vien jūs.</div></div>
<div class="par"><div class="verse" verse="16"><div class="verse-label">16</div>To jūs uz Tesaloniku vienreiz un otrreiz sūtījāt manām vajadzībām.</div></div>
<div class="par"><div class="verse" verse="17"><div class="verse-label">17</div>Ne it kā es meklētu dāvanu, bet es meklēju augli, kas vairotos jums par labu.</div></div>
<div class="par"><div class="verse" verse="18"><div class="verse-label">18</div>Es visu esmu dabūjis, un man ir papilnam. Esmu piepildīts, kopš saņēmu no Epafrodita jūsu dāvanu, šo saldo smaržu, Dievam pieņemamu, patīkamu upuri.</div></div>
<div class="par"><div class="verse" verse="19"><div class="verse-label">19</div>Mans Dievs apmierinās katru jūsu vajadzību pēc Savas godības pilnās bagātības Kristū Jēzū.</div></div>
<div class="par"><div class="verse" verse="20"><div class="verse-label">20</div>Dievam, mūsu Tēvam, lai ir gods mūžīgi mūžos! Āmen.</div></div>
<div class="par"><div class="verse" verse="21"><div class="verse-label">21</div>Sveicinait ikvienu svēto Kristū Jēzū.</div></div>
<div class="par"><div class="verse" verse="22"><div class="verse-label">22</div>Jūs sveicina brāļi, kas ir pie manis. Jūs sveicina visi svētie, bet sevišķi tie no ķeizara nama.</div></div>
<div class="par"><div class="verse" verse="23"><div class="verse-label">23</div>Kunga Jēzus Kristus žēlastība lai ir ar jūsu garu!</div></div>
    </body>
</html>
