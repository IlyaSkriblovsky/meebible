
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet, ja kāds pienes pateicības upuri un tas ir kaujamais upuris no liellopiem, vai vērsis, vai govs, tad lai viņš nes Tā Kunga priekšā tādus, kas bez vainas.</div></div>
<div class="par"><div class="verse" verse="2"><div class="verse-label">2</div>Un viņš lai liek roku uz sava upura dzīvnieka galvas un lai nokauj to Saiešanas telts durvīs, un Ārona dēli, priesteri, lai slaka asinis no visām pusēm pār altāri.</div></div>
<div class="par"><div class="verse" verse="3"><div class="verse-label">3</div>Un viņš lai pienes no pateicības upura Tam Kungam kā uguns upuri taukus, kas apklāj iekšas, un visus taukus, kas pie iekšām,</div></div>
<div class="par"><div class="verse" verse="4"><div class="verse-label">4</div>un arī abas nieres un taukus, kas pie tām klāt un pie gurniem, un taukus, kas pār aknām, pie nierēm tos lai noplēš nost.</div></div>
<div class="par"><div class="verse" verse="5"><div class="verse-label">5</div>Un Ārona dēliem tas jāaizdedzina uz altāra uz dedzināmā upura, kas virs malkas, kura deg uz altāra; tas ir uguns upuris Tam Kungam par patīkamu smaržu.</div></div>
<div class="par"><div class="verse" verse="6"><div class="verse-label">6</div>Bet, ja pateicības upuris, ko nes Tam Kungam, ir kaujamais upuris no sīklopiem, vai auns, vai avs, tad tiem ir jābūt bez vainas.</div></div>
<div class="par"><div class="verse" verse="7"><div class="verse-label">7</div>Ja kāds avi pieved par upuri, tad lai to pieved Tā Kunga priekšā.</div></div>
<div class="par"><div class="verse" verse="8"><div class="verse-label">8</div>Un viņš lai liek roku uz sava upura dzīvnieka galvas un lai nokauj to Saiešanas telts priekšā, un Ārona dēli lai slaka tā asinis no visām pusēm pār altāri.</div></div>
<div class="par"><div class="verse" verse="9"><div class="verse-label">9</div>Un no kaujamā pateicības upura tam ir jāupurē kā uguns upuris Tam Kungam: tauki, visa aste, tā pie paša mugurkaula ir jānogriež, un tauki, kas pārklāj iekšas, un visi tauki, kas ir pie iekšām,</div></div>
<div class="par"><div class="verse" verse="10"><div class="verse-label">10</div>un arī abas nieres un tauki, kas pie tām klāt un pie gurniem, un tauki, kas pār aknām, pie nierēm tie ir jānoplēš nost.</div></div>
<div class="par"><div class="verse" verse="11"><div class="verse-label">11</div>Un priesteris lai tos aizdedzina uz altāra; tā ir uguns upura barība Tam Kungam.</div></div>
<div class="par"><div class="verse" verse="12"><div class="verse-label">12</div>Ja viņš kazu pieved par upuri, tad lai to pieved Tā Kunga priekšā.</div></div>
<div class="par"><div class="verse" verse="13"><div class="verse-label">13</div>Un viņš lai liek roku tai uz galvas un lai nokauj to Saiešanas telts priekšā, un Ārona dēli lai slaka viņas asinis no visām pusēm pār altāri.</div></div>
<div class="par"><div class="verse" verse="14"><div class="verse-label">14</div>Un viņš lai pienes no tā kā uguns upuri Tam Kungam tos taukus, kuri apklāj iekšas, un visus taukus, kuri ir pie iekšām,</div></div>
<div class="par"><div class="verse" verse="15"><div class="verse-label">15</div>un arī abas nieres un taukus, kas pie tām klāt un pie gurniem, un taukus, kas pār aknām, pie nierēm tie ir jānoplēš.</div></div>
<div class="par"><div class="verse" verse="16"><div class="verse-label">16</div>Un lai priesteris tos aizdedzina uz altāra par uguns upura barību, visi tauki ir patīkamai smaržai Tam Kungam.</div></div>
<div class="par"><div class="verse" verse="17"><div class="verse-label">17</div>Tas ir mūžīgs likums jūsu cilšu ciltīm, lai jūs dzīvotu kur dzīvodami, ka jūs neēdat nekādus taukus un ne pili asiņu."</div></div>
    </body>
</html>
