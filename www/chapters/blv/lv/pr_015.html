
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Miermīlīga atbilde apklusina dusmas, bet skarbs vārds izraisa lielu niknumu.</div></div>
<div class="par"><div class="verse" verse="2"><div class="verse-label">2</div>Gudra cilvēka mēle padara viņa mācību mīļu, bet ģeķu mute izverd ģeķību.</div></div>
<div class="par"><div class="verse" verse="3"><div class="verse-label">3</div>Tā Kunga acis ir visur, un tās noraugās kā uz ļaunajiem, tā arī uz rimtajiem.</div></div>
<div class="par"><div class="verse" verse="4"><div class="verse-label">4</div>Lēnīga mēle ir dzīvības koks, bet melīga ievaino sirdi.</div></div>
<div class="par"><div class="verse" verse="5"><div class="verse-label">5</div>Nepraša nonievā sava tēva mācības, bet, kas pieņem pārmācību, kļūs gudrs.</div></div>
<div class="par"><div class="verse" verse="6"><div class="verse-label">6</div>Taisnīgā namā ir visāda labuma diezgan, bet bezdievja ienākumi slēpj sevī pazudinājumu.</div></div>
<div class="par"><div class="verse" verse="7"><div class="verse-label">7</div>Zinīgu cilvēku lūpas pauž labus padomus, bet ģeķa sirds nebūt tāda nav.</div></div>
<div class="par"><div class="verse" verse="8"><div class="verse-label">8</div>Bezdievju upuris Tam Kungam ir negantība, bet rimto lūgšana Viņam patīkama.</div></div>
<div class="par"><div class="verse" verse="9"><div class="verse-label">9</div>Bezdievja ceļš Tam Kungam ir negantība, bet, kas dzenas pēc taisnības, to Viņš mīl.</div></div>
<div class="par"><div class="verse" verse="10"><div class="verse-label">10</div>Barga pārmācība sagaida to, kas novirzās no pareizā ceļa, bet, kas neievēro un ienīst uzliekamo sodu, tam jāmirst.</div></div>
<div class="par"><div class="verse" verse="11"><div class="verse-label">11</div>Elle un bezdibeņi stāv atklāti Tā Kunga priekšā, cik gan vēl jo vairāk tad cilvēku bērnu sirdis!</div></div>
<div class="par"><div class="verse" verse="12"><div class="verse-label">12</div>Smējējs nemīl to, kas viņu nosoda un dod viņam pareizus norādījumus, un tāpēc viņš nepiebiedrojas zinīgajiem.</div></div>
<div class="par"><div class="verse" verse="13"><div class="verse-label">13</div>Līksma sirds dara līksmu arī vaigu, bet, ja sirds noskumusi, tad zūd arī drosme.</div></div>
<div class="par"><div class="verse" verse="14"><div class="verse-label">14</div>Gudrā sirds rīkojas apdomīgi, bet neprašas mute klāsta muļķības.</div></div>
<div class="par"><div class="verse" verse="15"><div class="verse-label">15</div>Noskumušajam nav nevienas priecīgas dzīves dienas, bet laba noskaņa rada ik dienas patīkamu labsajūtu.</div></div>
<div class="par"><div class="verse" verse="16"><div class="verse-label">16</div>Labāks ir mazumiņš ar Tā Kunga bijāšanu nekā liela manta, kam nemiers un raizes klāt.</div></div>
<div class="par"><div class="verse" verse="17"><div class="verse-label">17</div>Ir labāk kāpostu virums ar mīlestību nekā barots vērsis ar naidu.</div></div>
<div class="par"><div class="verse" verse="18"><div class="verse-label">18</div>Dusmīgais cilvēks parasti uzsāk rāšanos, pacietīgais turpretī izlīdzina nesaskaņas.</div></div>
<div class="par"><div class="verse" verse="19"><div class="verse-label">19</div>Sliņķa ceļš ir kā ar ērkšķiem noklāts, bet taisno tekas ir līdzenas.</div></div>
<div class="par"><div class="verse" verse="20"><div class="verse-label">20</div>Gudrs dēls iepriecina savu tēvu, bet nesapratīgs cilvēks ir savai mātei kauns.</div></div>
<div class="par"><div class="verse" verse="21"><div class="verse-label">21</div>Vientiesīgam neprašam neprātība sagādā prieku, bet sapratīgs cilvēks paliek uz īstenā ceļa.</div></div>
<div class="par"><div class="verse" verse="22"><div class="verse-label">22</div>Kur padoma nav, tur nodomus neizved galā, bet, kur ir daudz padomdevēju, tur tie piepildās.</div></div>
<div class="par"><div class="verse" verse="23"><div class="verse-label">23</div>Vīram ir prieks, kad viņš pareizi atbild, un īstenā laikā teikts vārds - cik tas ir vērtīgs!</div></div>
<div class="par"><div class="verse" verse="24"><div class="verse-label">24</div>Dzīves ceļš gudrajam iet strauji augšup, lai viņš izvairītos no nāves valstības tā lejas galā.</div></div>
<div class="par"><div class="verse" verse="25"><div class="verse-label">25</div>Augstprātīgā namu Tas Kungs sagraus, bet nabaga atraitnes robežas apstiprinās.</div></div>
<div class="par"><div class="verse" verse="26"><div class="verse-label">26</div>Ļauna cilvēka nodomi un gudrojumi Tā Kunga acīs ir negantība, bet sirdsšķīstie runā uz Viņu laipnīgi.</div></div>
<div class="par"><div class="verse" verse="27"><div class="verse-label">27</div>Sīkstulis pats izposta savu namu, bet, kas ienīst uzpirkšanas dāvanas, tas dzīvos.</div></div>
<div class="par"><div class="verse" verse="28"><div class="verse-label">28</div>Taisnā cilvēka sirds apdomā, kā būtu jāatbild, bet bezdievja mute putodama izverd ļaunumu.</div></div>
<div class="par"><div class="verse" verse="29"><div class="verse-label">29</div>Tas Kungs ir tālu projām no bezdievjiem, bet taisno lūgšanas Viņš uzklausa.</div></div>
<div class="par"><div class="verse" verse="30"><div class="verse-label">30</div>Laipns skats iepriecina sirdi; laba vēsts atspirdzina kaulu serdi un pašus kaulus.</div></div>
<div class="par"><div class="verse" verse="31"><div class="verse-label">31</div>Auss, kas uzklausa dzīves pamācības, mitīs starp īsteni gudrajiem.</div></div>
<div class="par"><div class="verse" verse="32"><div class="verse-label">32</div>Kas negrib ļauties audzināties, tas neievēro savas dvēseles pestīšanu, bet, kas uzklausa pamācības, tas pieņemas gudrībā.</div></div>
<div class="par"><div class="verse" verse="33"><div class="verse-label">33</div>Tā Kunga bijāšana ir mācības ceļš, kā kļūt pie gudrības, un pazemība ved godā.</div></div>
    </body>
</html>
