
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika, ka Jēzus sabatā bija ieradies uz mielastu kāda ievērojama farizeja namā, un tie Viņu novēroja.</div></div>
<div class="par"><div class="verse" verse="2"><div class="verse-label">2</div>Un, lūk, tur bija kāds ūdenssērdzīgs cilvēks Viņa priekšā.</div></div>
<div class="par"><div class="verse" verse="3"><div class="verse-label">3</div>Un Jēzus, vārdu ņēmis, griezās pie bauslības mācītājiem un farizejiem ar jautājumu: "Vai ir atļauts sabatā dziedināt vai ne?" Bet tie klusēja.</div></div>
<div class="par"><div class="verse" verse="4"><div class="verse-label">4</div>Tad Viņš to ņēmis dziedināja un atlaida.</div></div>
<div class="par"><div class="verse" verse="5"><div class="verse-label">5</div>Bet tiem Viņš teica: "Kurš no jums, ja viņa dēls vai vērsis sabata dienā iekritīs akā, to tūliņ neizvilks?"</div></div>
<div class="par"><div class="verse" verse="6"><div class="verse-label">6</div>Un tie nekā uz to nespēja atbildēt.</div></div>
<div class="par"><div class="verse" verse="7"><div class="verse-label">7</div>Bet, nomanīdams, ka viesi sev izmeklēja pirmās vietas, Viņš tiem stāstīja līdzību, sacīdams:</div></div>
<div class="par"><div class="verse" verse="8"><div class="verse-label">8</div>"Ja tevi kāds aicina kāzās, nesēdies pirmajā vietā, ka neierodas kāds par tevi cienīgāks, kas arī aicināts,</div></div>
<div class="par"><div class="verse" verse="9"><div class="verse-label">9</div>un ka tas, kas tevi un viņu aicinājis, nesaka tev: dod šim vietu,- un tev ar kaunu nav jāieņem pēdējā vieta.</div></div>
<div class="par"><div class="verse" verse="10"><div class="verse-label">10</div>Bet, ja tu esi aicināts, tad nogājis apsēdies pēdējā vietā, lai tas, kas tevi aicinājis, pienācis varētu sacīt: draugs, virzies uz augšu! - Tad tu būsi pagodināts visu citu viesu priekšā.</div></div>
<div class="par"><div class="verse" verse="11"><div class="verse-label">11</div>Jo katrs, kas pats paaugstinās, taps pazemots, bet, kas pats pazemojas, taps paaugstināts."</div></div>
<div class="par"><div class="verse" verse="12"><div class="verse-label">12</div>Arī uz nama tēvu, kas Viņu bija aicinājis, Viņš sacīja: "Kad tu taisi azaidu vai vakariņas, tad neaicini savus draugus, savus brāļus, savus radus vai bagātus kaimiņus, ka tie atkal tevi neaicinātu un tu nebūtu to darījis atmaksas dēļ.</div></div>
<div class="par"><div class="verse" verse="13"><div class="verse-label">13</div>Bet, kad pie tevis ir viesības, tad aicini nabagus, kroplus, tizlus, aklus;</div></div>
<div class="par"><div class="verse" verse="14"><div class="verse-label">14</div>un tu būsi svētīgs, jo viņiem nav ar ko atmaksāt; jo tev būs atmaksa, kad taisnie celsies augšām."</div></div>
<div class="par"><div class="verse" verse="15"><div class="verse-label">15</div>Kāds no galda viesiem, to dzirdēdams, sacīja: "Svētīgs, kas ēdīs maizi Dieva valstībā!"</div></div>
<div class="par"><div class="verse" verse="16"><div class="verse-label">16</div>Bet Viņš sacīja tam: "Kāds cilvēks taisīja lielu mielastu un bija ielūdzis daudz viesu.</div></div>
<div class="par"><div class="verse" verse="17"><div class="verse-label">17</div>Un viņš sūtīja savu kalpu ap mielasta stundu, lai sacītu lūgtajiem viesiem: nāciet, jo tas ir sataisīts.</div></div>
<div class="par"><div class="verse" verse="18"><div class="verse-label">18</div>Bet tie visi pēc kārtas sāka aizbildināties. Pirmais viņam sacīja: es esmu tīrumu pircis, un man jāiet to apskatīt. Lūdzu, aizbildini mani.</div></div>
<div class="par"><div class="verse" verse="19"><div class="verse-label">19</div>Otrs sacīja: es esmu piecus jūgus vēršu pircis un eju tos aplūkot. Lūdzu, aizbildini mani.</div></div>
<div class="par"><div class="verse" verse="20"><div class="verse-label">20</div>Trešais teica: es sievu esmu apņēmis, tāpēc nevaru noiet.</div></div>
<div class="par"><div class="verse" verse="21"><div class="verse-label">21</div>Kalps pārnācis to atsacīja savam kungam. Tad nama tēvs tapa dusmīgs un pavēlēja kalpam: izej steigšus uz pilsētas ielām un gatvēm un ved šurp nabagus, kroplus, aklus un tizlus.</div></div>
<div class="par"><div class="verse" verse="22"><div class="verse-label">22</div>Un kalps sacīja: kungs, ir darīts, kā tu pavēlēji, bet vēl ir vietas.</div></div>
<div class="par"><div class="verse" verse="23"><div class="verse-label">23</div>Tad kungs sacīja kalpam: ej uz lielceļiem un sētmalēm un spied visus nākt iekšā, lai mans nams būtu pilns.</div></div>
<div class="par"><div class="verse" verse="24"><div class="verse-label">24</div>Jo es jums saku, neviens no lūgtajiem viesiem nebaudīs manu mielastu."</div></div>
<div class="par"><div class="verse" verse="25"><div class="verse-label">25</div>Bet daudz ļaužu gāja Viņam līdzi, un apgriezdamies Viņš tiem sacīja:</div></div>
<div class="par"><div class="verse" verse="26"><div class="verse-label">26</div>"Ja kāds nāk pie Manis un neienīst savu tēvu un māti, sievu un bērnus, brāļus un māsas un pat savu paša dzīvību, tas nevar būt Mans māceklis.</div></div>
<div class="par"><div class="verse" verse="27"><div class="verse-label">27</div>Kas nenes savu krustu un neseko Man, tas nevar būt Mans māceklis.</div></div>
<div class="par"><div class="verse" verse="28"><div class="verse-label">28</div>Jo kurš būtu jūsu starpā, kas gribētu celt torni un papriekš neapsēstos, lai aprēķinātu izdevumus, vai viņam pietiks līdzekļu darba izvešanai,</div></div>
<div class="par"><div class="verse" verse="29"><div class="verse-label">29</div>lai vēlāk, kad viņš jau ir licis pamatu un nevar to pabeigt, visi, kas to redz, nesāktu zoboties par viņu,</div></div>
<div class="par"><div class="verse" verse="30"><div class="verse-label">30</div>sacīdami: šis cilvēks iesāka gan celt, bet nevarēja darbu izvest līdz galam.</div></div>
<div class="par"><div class="verse" verse="31"><div class="verse-label">31</div>Vai arī - kurš ķēniņš, kas grib iet karot pret otru ķēniņu, papriekš neapsēdīsies, lai apspriestos, vai viņš ar saviem desmit tūkstošiem varēs stāties pretim tam, kas nāk virsū ar divdesmit tūkstošiem;</div></div>
<div class="par"><div class="verse" verse="32"><div class="verse-label">32</div>un, ja ne, viņš, kamēr tas vēl ir tālu, sūtīs vēstnesi, lai lūgtu mieru.</div></div>
<div class="par"><div class="verse" verse="33"><div class="verse-label">33</div>Gluži tāpat neviens no jums, kas neatsakās no visa, kas viņam pieder, nevar būt mans māceklis.</div></div>
<div class="par"><div class="verse" verse="34"><div class="verse-label">34</div>Sāls gan ir laba lieta. Bet, kad pat sāls maitājas, ar ko to atkal varēs uzlabot?</div></div>
<div class="par"><div class="verse" verse="35"><div class="verse-label">35</div>Tā tad vairs neder pat ne zemei, ne mēsliem: tā ārā metama. Kam ir ausis dzirdēt, tas lai dzird!"</div></div>
    </body>
</html>
