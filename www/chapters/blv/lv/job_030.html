
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet tagad savukārt par mani smejas, kas gados jaunāki par mani. Es viņu tēviem pat nebūtu ļāvis kļūt par darbabiedriem maniem suņiem manos ganāmpulkos.</div></div>
<div class="par"><div class="verse" verse="2"><div class="verse-label">2</div>Un ko man arī būtu līdzējis viņu roku spēks, jo viņu darba krietnuma spējas jau bija zudušas un viņu labākie spēka gadi bija pagājuši?</div></div>
<div class="par"><div class="verse" verse="3"><div class="verse-label">3</div>Trūkuma un izsalkuma novārdzināti, viņi kļūst par neauglīgās zemes grauzējiem, kas savu kailo dzīvību cenšas izvilkt sausā vietā un krūmājos.</div></div>
<div class="par"><div class="verse" verse="4"><div class="verse-label">4</div>Tie plūc sev balandas un nātres zem dadžiem, un tuksneša krūma sakne tiem ir viņu dienišķā barība.</div></div>
<div class="par"><div class="verse" verse="5"><div class="verse-label">5</div>Tie padzīti no sadraudzes, par viņiem kā par zagļiem runā ļaunu.</div></div>
<div class="par"><div class="verse" verse="6"><div class="verse-label">6</div>Viņi dzīvo baigās upju izskalotās gravās, putekļainās alās un klinšu spraugās.</div></div>
<div class="par"><div class="verse" verse="7"><div class="verse-label">7</div>Starp ērkšķiem viņi brēc pēc barības, un tie sanāk kopā lielā skaitā zem lielajiem ērkšķu un dadžu krūmiem.</div></div>
<div class="par"><div class="verse" verse="8"><div class="verse-label">8</div>Nelgas viņi ir, pie malas nostumts negodīgs pūlis, kas ar sitieniem izdzīts ārā no zemes.</div></div>
<div class="par"><div class="verse" verse="9"><div class="verse-label">9</div>Bet tagad es esmu kļuvis par viņu apdziedāšanas dziesmu, es esmu kļuvis par parunu starp tiem.</div></div>
<div class="par"><div class="verse" verse="10"><div class="verse-label">10</div>Mani viņi uzskata par biedēkli, ar riebumu viņi turas tālu no manis un nebūt nekautrējas rupji nospļauties manā priekšā.</div></div>
<div class="par"><div class="verse" verse="11"><div class="verse-label">11</div>Un tāpēc, ka Dievs mana loka auklu ir padarījis slābanu, mani pašu noliecis pie zemes, viņi atļaujas manā priekšā dažādas nelietības.</div></div>
<div class="par"><div class="verse" verse="12"><div class="verse-label">12</div>Pa labo roku ceļas puikas un stumda manas kājas, un taisa savu nelaimes nesēju ceļu uzbērumus, lai mani samaitātu.</div></div>
<div class="par"><div class="verse" verse="13"><div class="verse-label">13</div>Viņi ir izpostījuši manas tekas, viņi sniedz palīdzību tiem, kas mani taisās iznīcināt, jo nav, kas tiem ko noliedz.</div></div>
<div class="par"><div class="verse" verse="14"><div class="verse-label">14</div>Tie ievelkas iekšā itin kā pa platu plīsumu mūrī, tie veļas pāri drupām un spiež mani nost.</div></div>
<div class="par"><div class="verse" verse="15"><div class="verse-label">15</div>Vesels varmācīgu nolūku pārņemts pūlis ir vērsies pret mani, kā ar vētru ir aizpūsta mana godība, kā mākonis izgaist mans kādreizējais laimes pilnais stāvoklis!</div></div>
<div class="par"><div class="verse" verse="16"><div class="verse-label">16</div>Tā nu tagad žēlabās par mani pašu noasiņo mana sirds un iztvīkst mana dvēsele, mans posta laiks mani tur savā gūstā.</div></div>
<div class="par"><div class="verse" verse="17"><div class="verse-label">17</div>Pat naktī nemitas manas kaulu sāpes, un nemaz negrib rimties sāpes, kas mani grauž!</div></div>
<div class="par"><div class="verse" verse="18"><div class="verse-label">18</div>Ar augstāku spēku ir izķēmots manas miesas ārējais apvalks - mana āda: tik cieši kā bruņas tā iežņaudz mani.</div></div>
<div class="par"><div class="verse" verse="19"><div class="verse-label">19</div>Dievs iemetis mani dubļos un izskatā padarījis mani līdzīgu pīšļiem un putekļiem.</div></div>
<div class="par"><div class="verse" verse="20"><div class="verse-label">20</div>Es Tevi piesaucu kā glābēju, bet Tu man neatbildi; es nostājos Tavā priekšā, bet Tu nepiegriez man vērības.</div></div>
<div class="par"><div class="verse" verse="21"><div class="verse-label">21</div>Tu esi pārvērties un kļuvis man par ienaidnieku, kas nepazīst žēlastības; Tu mani apkaro ar Savas rokas spēku.</div></div>
<div class="par"><div class="verse" verse="22"><div class="verse-label">22</div>Tu pacel mani vējā un liec vētrai mani nest un man iet bojā.</div></div>
<div class="par"><div class="verse" verse="23"><div class="verse-label">23</div>Jā, es labi zinu - Tu ievedīsi mani nāvē, visu dzīvo sapulcēšanās vietā!</div></div>
<div class="par"><div class="verse" verse="24"><div class="verse-label">24</div>Bet, patiešām, vai nemēdz izstiept roku pēc palīdzības, kad cilvēks apbērts un atrodas zem drupām vai slīkst? Un vai tad, kad ļaudīm uzbrūk nelaime, tie nesauc pēc palīdzības?</div></div>
<div class="par"><div class="verse" verse="25"><div class="verse-label">25</div>Vai es pats netiku raudājis par tādu, kam bijušas sūras mūža dienas, vai mana dvēsele nebija norūpējusies par nabagiem un nomāktiem?</div></div>
<div class="par"><div class="verse" verse="26"><div class="verse-label">26</div>Jā, es cerēju labu, bet atnāca ļaunais; un, kad es ar ilgām gaidīju gaismu, tad manas acis apņēma tumsa.</div></div>
<div class="par"><div class="verse" verse="27"><div class="verse-label">27</div>Manas iekšas gulkst un nemitas, jo mans nopūtu un ciešanu laiks pašreiz ir klāt.</div></div>
<div class="par"><div class="verse" verse="28"><div class="verse-label">28</div>Es staigāju melns, bet ne no saules, es ceļos kājās draudzes vidū, lai kliegtu pēc palīdzības.</div></div>
<div class="par"><div class="verse" verse="29"><div class="verse-label">29</div>Es tagad esmu kļuvis par brāli šakāļiem un tuvinieks strausiem.</div></div>
<div class="par"><div class="verse" verse="30"><div class="verse-label">30</div>Mana āda ir kļuvusi melna un lobās nost, mani kauli deg drudzī.</div></div>
<div class="par"><div class="verse" verse="31"><div class="verse-label">31</div>Un vairs tikai sēru dziesmai ir mana arfa, bet raudu dziesmām derīga mana stabule!</div></div>
    </body>
</html>
