
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Gudrs dēls ļaujas tēva pārmācībām, bet smējējs neklausa rāšanai.</div></div>
<div class="par"><div class="verse" verse="2"><div class="verse-label">2</div>Mutes pelnītos augļus ikviens labprāt bauda, bet visa nicinātāji domā tikai par noziedzībām.</div></div>
<div class="par"><div class="verse" verse="3"><div class="verse-label">3</div>Kas pievalda un pasarga savu muti, pasarga savu dzīvību, bet, kas ļauj savai mutei visu vaļu, dabūs bīties.</div></div>
<div class="par"><div class="verse" verse="4"><div class="verse-label">4</div>Sliņķis nereti pēc daudz kā kāro un tomēr neko nedabū, bet čaklie dabū papilnam.</div></div>
<div class="par"><div class="verse" verse="5"><div class="verse-label">5</div>Taisnais ienīst melus un krāpšanu, bet bezdievis apkauno savu tuvāku un liek apsmieklā pats sevi.</div></div>
<div class="par"><div class="verse" verse="6"><div class="verse-label">6</div>Taisnība pasargā nevainīgo savā ceļā, bet ļaunprātība ved grēkā.</div></div>
<div class="par"><div class="verse" verse="7"><div class="verse-label">7</div>Dažs lielā mantā ir nabags, kaut arī tēlo sevi bagātu esam, un dažs ir tiešām bagāts ar visu savu šķietamo nabadzību.</div></div>
<div class="par"><div class="verse" verse="8"><div class="verse-label">8</div>Ar bagātību dažs var izglābt savu dzīvību, bet nevienam nabagam nav jādzird nekādi draudi.</div></div>
<div class="par"><div class="verse" verse="9"><div class="verse-label">9</div>Taisnīgo gaisma priecē, bet bezdievīgo gaismeklis dziest.</div></div>
<div class="par"><div class="verse" verse="10"><div class="verse-label">10</div>Lepno starpā arvien ir nesaskaņas, bet gudrība mīt tajos, kuri ļaujas sev dot kādu padomu.</div></div>
<div class="par"><div class="verse" verse="11"><div class="verse-label">11</div>Bagātība sarūk, ja to šķiež, bet, ja ko krāj un tur cieši rokā, tad tāda manta un bagātība aug augumā.</div></div>
<div class="par"><div class="verse" verse="12"><div class="verse-label">12</div>Cerība, kas mazinās, grauž sirdi, bet, ja piepildās, ko sirds kāro, tad tas tiešām ir dzīvības koks.</div></div>
<div class="par"><div class="verse" verse="13"><div class="verse-label">13</div>Kas netur un nonievā doto vārdu, tas grūž postā pats sevi, bet, kas Dieva baušļus bīstas, tam tiek tas arī atlīdzināts.</div></div>
<div class="par"><div class="verse" verse="14"><div class="verse-label">14</div>Zinīga vīra mācība ir dzīvības avots, lai izvairītos no nāves valgiem.</div></div>
<div class="par"><div class="verse" verse="15"><div class="verse-label">15</div>Ar smalku gudrību iegūst labvēlību, bet nicinātāju un pēlēju ceļš rada sāpes.</div></div>
<div class="par"><div class="verse" verse="16"><div class="verse-label">16</div>Gudrs visu dara ar prātu, bet bezprātis izklāsta visiem tikai savu smieklīgo nesapratību.</div></div>
<div class="par"><div class="verse" verse="17"><div class="verse-label">17</div>Bezdievīgs vēstnesis atnes nelaimi, bet uzticams ziņnesis nāk kā dziedinātājs un apmierinātājs.</div></div>
<div class="par"><div class="verse" verse="18"><div class="verse-label">18</div>Kas neievēro pārmācību, piedzīvo nabadzību un kaunu; kas ļaujas sevi pārmācīt, kļūs augstā godā.</div></div>
<div class="par"><div class="verse" verse="19"><div class="verse-label">19</div>Ja piepildās, ko cilvēks kāro, tad tas iepriecina viņa sirdi, bet izvairīties no ļauna muļķiem šķiet lielākā negudrība.</div></div>
<div class="par"><div class="verse" verse="20"><div class="verse-label">20</div>Kam darīšana ar zinīgo, tas kļūst pats zinīgs, bet, kas ir draugos ar neprašām, tas piedzīvos nelaimi.</div></div>
<div class="par"><div class="verse" verse="21"><div class="verse-label">21</div>Nelaime vajā grēcinieku, bet taisnajam tiks atlīdzināts ar labu.</div></div>
<div class="par"><div class="verse" verse="22"><div class="verse-label">22</div>Labā mantojums būs jūtams vēl bērnu bērnos, bet grēcinieka manta tiks taupīta taisnajiem.</div></div>
<div class="par"><div class="verse" verse="23"><div class="verse-label">23</div>Nabadzīgo vagās ir daudz barības, bet tie no pārtikušajiem, kas rīkojas netaisni, iet bojā.</div></div>
<div class="par"><div class="verse" verse="24"><div class="verse-label">24</div>Kas savu rīksti taupa, tas ienīst savu dēlu, bet, kas savu dēlu mīl, tas to jau agri pārmāca.</div></div>
<div class="par"><div class="verse" verse="25"><div class="verse-label">25</div>Taisnais ēd, lai sajustu apmierinājumu savā dvēselē, bet ļaundara vēderam nekad nav gana.</div></div>
    </body>
</html>
