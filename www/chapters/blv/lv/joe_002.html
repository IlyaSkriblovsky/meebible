
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pūtiet tauri Ciānā, saceliet trauksmi Manā svētajā kalnā, satrūkstieties, visi zemes iedzīvotāji! Jo Tā Kunga diena nāk, tā ir jau tuvu -</div></div>
<div class="par"><div class="verse" verse="2"><div class="verse-label">2</div>drūma, tumša, mākoņaina un miglā tīta diena. Kā necaurredzama rīta krēsla, nolaidusies zemu pāri kalniem, plūst liela, varena tauta, kāda nemūžam nav redzēta un kādas vairs nebūs uz radu radiem.</div></div>
<div class="par"><div class="verse" verse="3"><div class="verse-label">3</div>Tai pa priekšu iet iznīcinātāja uguns, un tai seko visu sadedzinātāja liesma. Zeme tās priekšā ir kā Ēdenes dārzs, bet aiz tās ir tikai tukša kailatne; izvairīties un glābties no tās nevienam nav iespējams.</div></div>
<div class="par"><div class="verse" verse="4"><div class="verse-label">4</div>Viņi izskatās kā zirgi un drāžas uz priekšu kā skrējēji kumeļi.</div></div>
<div class="par"><div class="verse" verse="5"><div class="verse-label">5</div>Viņi drāžas pāri augstajiem kalniem kā rati rīb, viņi švirkst kā uguns liesmas salmos, kā varena tauta, kas bruņojusies cīņai.</div></div>
<div class="par"><div class="verse" verse="6"><div class="verse-label">6</div>Viņu priekšā šausmīgas bailes pārņem tautas un visu ļaužu sejas nobāl.</div></div>
<div class="par"><div class="verse" verse="7"><div class="verse-label">7</div>Kā varoņi trauksmē viņi skrien uz priekšu, kā cīņās norūdīti karavīri viņi kāpj pāri mūriem, katrs dodas tieši uz priekšu, nenovērsdamies no savas tekas.</div></div>
<div class="par"><div class="verse" verse="8"><div class="verse-label">8</div>Viņi netraucē cits citu, ikviens ietur savu vietu; viņi pārvar visus pret viņiem uzceltos šķēršļus, un ne ar ko nav aizturami.</div></div>
<div class="par"><div class="verse" verse="9"><div class="verse-label">9</div>Pilsētai uzbrūkot, viņi uzrāpjas mūros, ielaužas namos un iekāpj pa logiem kā zagļi.</div></div>
<div class="par"><div class="verse" verse="10"><div class="verse-label">10</div>Viņu priekšā trīc zeme un sakustas debess, aptumšojas saule un mēness un pat zvaigznes zaudē savu spožumu.</div></div>
<div class="par"><div class="verse" verse="11"><div class="verse-label">11</div>Un Tas Kungs liek atskanēt Savai balsij - Saviem pērkoniem - Sava karaspēka priekšā; liels un varens ir Viņa karaspēks, daudz ir Viņa pavēļu izpildītāju. Liela ir Tā Kunga diena un ļoti briesmīga. Kas gan var tajā pastāvēt?</div></div>
<div class="par"><div class="verse" verse="12"><div class="verse-label">12</div>"Bet arī vēl tagad," saka Tas Kungs, "griezieties atpakaļ pie Manis no visas savas sirds ar gavēšanu, asarām, nožēlām un sērām!"</div></div>
<div class="par"><div class="verse" verse="13"><div class="verse-label">13</div>Saplosiet savas sirdis un ne savas drēbes un atgriezieties pie Tā Kunga, sava Dieva! Jo Viņš ir žēlīgs, līdzcietīgs un lēnprātīgs, Viņam bezgalīgi laba sirds, un Viņam paliks jūsu žēl jums uzliktā soda dēļ.</div></div>
<div class="par"><div class="verse" verse="14"><div class="verse-label">14</div>Kas zina, Viņam varbūt atkal tiešām kļūst jūsu žēl un Viņš parādīs jums vispirms Savas žēlastības svētību ar to, ka darīs iespējamu nest jums atkal ēdamos un slakāmos upurus Viņam, Tam Kungam, jūsu Dievam.</div></div>
<div class="par"><div class="verse" verse="15"><div class="verse-label">15</div>Pūtiet taures Ciānas kalnā, gavējiet godbijībā, izsludiniet grēku nožēlas dienu!</div></div>
<div class="par"><div class="verse" verse="16"><div class="verse-label">16</div>Savāciet vienuviet visu tautu, svētījiet draudzi, sapulciniet tautas vecajus, savediet un sanesiet kopā visus bērnus un zīdaiņus! Līgavainis lai iziet no savas mītnes un līgava no savas dzīvojamās telpas!</div></div>
<div class="par"><div class="verse" verse="17"><div class="verse-label">17</div>Lai priesteri, Tā Kunga kalpi, stāv raudādami starp Tempļa priekštelpu un altāri un lai saka: saudzē un žēlo, ak, Kungs, Savu tautu, neatstāj kaunā Savu mantojumu, lai citas tautas pār to nevaldītu zobodamās! Kādēļ Tu gribi atļaut, lai tautas par to saka cita citai brīnīdamās: kur tad nu ir viņu Dievs?</div></div>
<div class="par"><div class="verse" verse="18"><div class="verse-label">18</div>Tad Tas Kungs stingrā apņēmībā iestājās par Savu zemi un pasargāja no iznīcības Savu tautu.</div></div>
<div class="par"><div class="verse" verse="19"><div class="verse-label">19</div>Tas Kungs atbildēja un sacīja Savai tautai: "Redzi, Es jums došu bagātīgi labību, vīnu un eļļu, lai jums būtu ko pārtikt, un neatstāšu jūs vairs par izsmieklu tautām.</div></div>
<div class="par"><div class="verse" verse="20"><div class="verse-label">20</div>Jūsu ienaidnieku, to no ziemeļiem, Es aizdzīšu tālu no jums projām un novirzīšu viņu sausā, tukšā zemē, viņa priekšējos pulkus Es iegāzīšu Austrumu jūrā, viņa pakaļējos pulkus - Rietumu jūrā, lai viņi tur smakodami satrūd un sapūst, jo šis ienaidnieks izdarījis daudz briesmu darbu.</div></div>
<div class="par"><div class="verse" verse="21"><div class="verse-label">21</div>Nebīsties, tīruma zeme, bet priecājies un esi līksma! Jo Tas Kungs tiešām ir spējīgs veikt lielus darbus.</div></div>
<div class="par"><div class="verse" verse="22"><div class="verse-label">22</div>Nebīstieties, dzīvnieki laukos! Jo veldzes apveltītās vietas smilšu klajumos atkal zaļos, koki atkal nesīs augļus, un ražas pilnībā lieksies lejup zari vīģu un vīnakokiem.</div></div>
<div class="par"><div class="verse" verse="23"><div class="verse-label">23</div>Arī jūs, Ciānas bērni, priecājieties un esiet līksmi sava Dieva, Tā Kunga, apziņā! Jo Viņš piešķir jums pamācītājus taisnībā un, kā agrāk, sūta jums agrīno un vēlīno lietu,</div></div>
<div class="par"><div class="verse" verse="24"><div class="verse-label">24</div>lai kloni pildītos ar labību un spaidi mirktu svaiga vīna un eļļas straumēs.</div></div>
<div class="par"><div class="verse" verse="25"><div class="verse-label">25</div>Es jums griezīšu par labu visus tos gadus, kuros jūsu ražu postīja siseņi, viņu cirmeņi, vaboles un kukaiņi, dažādi grauzēji, Mans lielais karaspēks, ko Es pret jums sūtīju,</div></div>
<div class="par"><div class="verse" verse="26"><div class="verse-label">26</div>lai jums būtu papilnam ko ēst un jūs teiktu un slavētu Tā Kunga, jūsu Dieva, Vārdu, kas brīnumus darījis jūsu vidū, bet Mana tauta nekad vairs lai nenokļūst kaunā.</div></div>
<div class="par"><div class="verse" verse="27"><div class="verse-label">27</div>Un jums jāzina, ka Es esmu Israēla vidū un ka Es, Tas Kungs, esmu jūsu Dievs un neviens cits, un ka Manai tautai nekad nebūs kļūt kaunā!</div></div>
    </body>
</html>
