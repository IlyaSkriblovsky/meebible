
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet tu, Bētleme Efratā, kas esi maza starp tūkstošiem no Jūdas, no tevis nāks tas, kam jābūt par valdnieku Israēlā un kura izcelšanās meklējama sensenos laikos, mūžības pirmlaikos.</div></div>
<div class="par"><div class="verse" verse="2"><div class="verse-label">2</div>Tādēļ Viņš atstās viņus līdz tam laikam, kamēr tā, kam jādzemdē, dzemdēs; tad arī pāri palikušie brāļi atgriezīsies atpakaļ pie Israēla bērniem.</div></div>
<div class="par"><div class="verse" verse="3"><div class="verse-label">3</div>Un Viņš stāvēs un ganīs Savu tautu Tā Kunga spēkā un Tā Kunga, sava Dieva, Vārda godībā. Un viņi dzīvos drošībā, jo Viņš kļūs varens līdz pat pasaules galiem.</div></div>
<div class="par"><div class="verse" verse="4"><div class="verse-label">4</div>Un Viņš būs miers. - Ja Asurs iebruktu mūsu zemē un sāktu postīt mūsu namus, tad mēs varētu raidīt viņam pretī septiņus ganu cilšu priekšniekus un astoņus novadu vecākos,</div></div>
<div class="par"><div class="verse" verse="5"><div class="verse-label">5</div>kas gāzīs postā Asura zemi ar zobeniem un Nimroda zemi ar atvēztu zobena asmeni. Un tā Viņš izglābs mūs no asīriešiem, ja tie ienāks mūsu zemē un staigās pa mūsu robežām.</div></div>
<div class="par"><div class="verse" verse="6"><div class="verse-label">6</div>Un pāri palikušie no Jēkaba nama būs citu tautu starpā kā Tā Kunga rasa un kā lietus pilieni uz zāles, kas nekā negaida no cilvēkiem un nepaļaujas uz cilvēku bērniem.</div></div>
<div class="par"><div class="verse" verse="7"><div class="verse-label">7</div>Tiešām, Jēkaba atlikums būs starp svešām tautām kā lauva starp meža zvēriem, kā jauns lauvēns avju ganāmā pulkā; kurp vien tas noklīst, viņš visur visu saplosa un ar kājām nomin, tā ka nav nekāda glābiņa.</div></div>
<div class="par"><div class="verse" verse="8"><div class="verse-label">8</div>Lai tava roka ir augsti pacelta pret taviem pretiniekiem, un lai visi tavi ienaidnieki top izdeldēti!</div></div>
<div class="par"><div class="verse" verse="9"><div class="verse-label">9</div>"Un tanī dienā notiks," saka Tas Kungs, "Es tev atņemšu visus tavus zirgus un iznīcināšu tavus kaujas ratus,</div></div>
<div class="par"><div class="verse" verse="10"><div class="verse-label">10</div>un Es izdeldēšu tavas zemes pilsētas un sagraušu visas tavas nocietinātās vietas.</div></div>
<div class="par"><div class="verse" verse="11"><div class="verse-label">11</div>Un Es iznīcināšu buršanu no tavas rokas, un tavā vidū vairs nebūs zīlnieku.</div></div>
<div class="par"><div class="verse" verse="12"><div class="verse-label">12</div>Un Es satriekšu gabalos tavus izgrieztos elku tēlus un tavus izlietos elka dievu stabus tavā vidū, lai tu vairs nemestos uz sava vaiga pie zemes tava paša roku darba priekšā.</div></div>
<div class="par"><div class="verse" verse="13"><div class="verse-label">13</div>Es iznīdēšu tavus elku kokus no tava vidus un izdeldēšu tavas pilsētas.</div></div>
<div class="par"><div class="verse" verse="14"><div class="verse-label">14</div>Un Es ar dusmām un atriebēja bargumu piemeklēšu visas tautas, kuras nav gribējušas būt paklausīgas."</div></div>
    </body>
</html>
