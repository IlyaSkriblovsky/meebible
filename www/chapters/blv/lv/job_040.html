
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs atbildēja Ījabam un sacīja:</div></div>
<div class="par"><div class="verse" verse="2"><div class="verse-label">2</div>"Vai pēlējs grib būt pastāvīgā nesaskaņā ar Visuvareno? Tas, kas apsūdz Dievu, lai sataisās atbildēt!"</div></div>
<div class="par"><div class="verse" verse="3"><div class="verse-label">3</div>Un Ījabs atbildēja Tam Kungam un sacīja:</div></div>
<div class="par"><div class="verse" verse="4"><div class="verse-label">4</div>"Redzi, es esmu visai niecīgs, ko lai es Tev atbildu? Es uzlieku roku savai mutei.</div></div>
<div class="par"><div class="verse" verse="5"><div class="verse-label">5</div>Es reiz jau esmu runājis, bet tagad vairs neatbildēšu; es esmu gan runājis vēl otrreiz, bet turpmāk to vairs nekad nedarīšu."</div></div>
<div class="par"><div class="verse" verse="6"><div class="verse-label">6</div>Un Tas Kungs atbildēja Ījabam vētrā un sacīja:</div></div>
<div class="par"><div class="verse" verse="7"><div class="verse-label">7</div>"Apjoz jel kā varonīgs vīrs savus gurnus, Es tev jautāšu, un tev būs Man atbildēt!</div></div>
<div class="par"><div class="verse" verse="8"><div class="verse-label">8</div>Vai tu tiešām gribi iznīcināt Manu tiesu, Mani nolikt par netaisnu, lai pats rādītos taisns?</div></div>
<div class="par"><div class="verse" verse="9"><div class="verse-label">9</div>Vai tev ir tāds elkonis kā Dievam, vai tev ir spēja likt dārdēt pērkonam, kā Viņš to dara?</div></div>
<div class="par"><div class="verse" verse="10"><div class="verse-label">10</div>Tad grezno sevi taču ar cildenumu un diženumu un tērpies greznumā un godībā!</div></div>
<div class="par"><div class="verse" verse="11"><div class="verse-label">11</div>Lai izplūst visā plašumā tavu dusmu kvēle, novēro ikvienu pašlepno un dari to atkal pazemīgu!</div></div>
<div class="par"><div class="verse" verse="12"><div class="verse-label">12</div>Uzlūko katru pārgalvi, kas ir iedomīgs, un pazemo viņu un satriec bezdievīgos tur, kur tie stāv!</div></div>
<div class="par"><div class="verse" verse="13"><div class="verse-label">13</div>Liec viņiem visiem kopā dziļi iegrimt pīšļos, liec, lai viņu seja sastingst nāves šausmās!</div></div>
<div class="par"><div class="verse" verse="14"><div class="verse-label">14</div>Tad Es atzīšu ar uzslavu arī tevi, ka tava labā roka tev nesusi uzvaru.</div></div>
<div class="par"><div class="verse" verse="15"><div class="verse-label">15</div>Bet palūko, te ir behemots, ko Es esmu radījis tāpat kā tevi! Tas ēd zāli kā katrs vērsis.</div></div>
<div class="par"><div class="verse" verse="16"><div class="verse-label">16</div>Bet palūko, kāds tam ir spēks viņa gurnos un to stiprumu, kāds viņa ķermenī!</div></div>
<div class="par"><div class="verse" verse="17"><div class="verse-label">17</div>Tas labprāt izstiepj taisnu un stingru savu asti kā ciedru koku, un viņa lielu dzīslas ir cieši sapītas cita ar citu.</div></div>
<div class="par"><div class="verse" verse="18"><div class="verse-label">18</div>Viņa kauli ir kā varā lietas caurules, viņa ģindenis kā izkalti dzelzs stieņi.</div></div>
<div class="par"><div class="verse" verse="19"><div class="verse-label">19</div>Viņš ir pirmais Dieva ceļos; viņa Radītājs ir piešķīris viņam arī zobenu.</div></div>
<div class="par"><div class="verse" verse="20"><div class="verse-label">20</div>Barību tam sagādā augstienes, kur visi lauku zvēri priecājas savā nodabā.</div></div>
<div class="par"><div class="verse" verse="21"><div class="verse-label">21</div>Tas snauž zem kupliem lotosa stādiem, paslēpies niedru un purvu augu aizsegā.</div></div>
<div class="par"><div class="verse" verse="22"><div class="verse-label">22</div>Lotosa krūmi rada viņam patvērumu ar savu ēnaino jumtu, un visapkārt tam ir upmalas kārkli.</div></div>
<div class="par"><div class="verse" verse="23"><div class="verse-label">23</div>Pat vareni upes uzplūdi neiedveš viņam bailes: viņš paliek paļāvīgā mierā arī tad, ja viņam pat visa Jordāna mutē smeltos.</div></div>
<div class="par"><div class="verse" verse="24"><div class="verse-label">24</div>Un kas gan to var sagrābt tieši no priekšas vai tam cauri nāsīm izdurt vadājamo saiti?</div></div>
<div class="par"><div class="verse" verse="25"><div class="verse-label">25</div>Vai tu vari leviatānu izvilkt ar makšķeres āķi jeb viņa mēli ar iemestu virvi?</div></div>
<div class="par"><div class="verse" verse="26"><div class="verse-label">26</div>Vai tu vari izvilkt valdāmo gredzenu cauri viņa nāsīm? Jeb vai tu vari ar žebērkli izdurt cauri viņa žaunām?</div></div>
<div class="par"><div class="verse" verse="27"><div class="verse-label">27</div>Vai gan viņš tevi, laipni pažēlodams, vēl lūgsies un uzrunās tevi ar jaukiem vārdiem?</div></div>
<div class="par"><div class="verse" verse="28"><div class="verse-label">28</div>Vai jūs savā starpā noslēgsit kādu līgumu, ka tu to pieņem par mūžīgu kalpu?</div></div>
<div class="par"><div class="verse" verse="29"><div class="verse-label">29</div>Vai tu rotaļāsies ar viņu kā ar kādu putniņu? Un vai tu tam piesiesi kājas pie mieta savu meitenīšu priekam un laika pavadīšanai?</div></div>
<div class="par"><div class="verse" verse="30"><div class="verse-label">30</div>Vai zvejasbiedri to pārdos, vai sadalīs to starp kānaāniešiem?</div></div>
<div class="par"><div class="verse" verse="31"><div class="verse-label">31</div>Vai tu vari tā ādu piedurt pilnu ar šķēpu zariem vai viņa galvu ar žebērkļiem?</div></div>
<div class="par"><div class="verse" verse="32"><div class="verse-label">32</div>Tik pieliec viņam savu kailo roku, tad sataisies jau uz karu, un tu vairs turpmāk tā nedarīsi!</div></div>
    </body>
</html>
