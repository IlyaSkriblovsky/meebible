
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šie ir Agura, Jakes dēla no Masas, vārdi, šā vīra sacītā runa un mācība. Es esmu centies visiem spēkiem, ak, Dievs, es esmu no sirds centies, ak, Dievs, un esmu bijis spiests pārtraukt savu cenšanos,</div></div>
<div class="par"><div class="verse" verse="2"><div class="verse-label">2</div>jo es esmu vislielākais nejēga, un cilvēka saprāts mani atstājis;</div></div>
<div class="par"><div class="verse" verse="3"><div class="verse-label">3</div>es neesmu mācījies arī īsteno gudrību, lai es būtu spējīgs iegūt pareizu atziņu par Viņu, svēto Dievu.</div></div>
<div class="par"><div class="verse" verse="4"><div class="verse-label">4</div>Kas dodas augšup pret debesīm un atkal nokāpj lejā? Kas satver vēju savās rokās? Kas saista ūdeņus, pārsegdams tos ar cietu pārklāju? Kas ir stingri nopamatojis visus pasaules galus? Kā sauc Viņu un kā sauc Viņa dēlu? Vai tu to zini?</div></div>
<div class="par"><div class="verse" verse="5"><div class="verse-label">5</div>Visi Dieva vārdi ir šķīstuma caurstrāvoti; Viņš ir vairogs tiem, kas uz Viņu paļaujas.</div></div>
<div class="par"><div class="verse" verse="6"><div class="verse-label">6</div>Nepievieno neko Viņa vārdiem, lai Viņš tevi nesodītu un neatzītu tevi par melīgu!</div></div>
<div class="par"><div class="verse" verse="7"><div class="verse-label">7</div>Divas lietas es lūdzos no Tevis, un neliedz man tās, iekāms es mirstu:</div></div>
<div class="par"><div class="verse" verse="8"><div class="verse-label">8</div>elku kalpība un meli lai būtu tālu projām no manis; nabadzību un bagātību nepiešķir man! Bet atļauj man baudīt manu dienišķo maizi.</div></div>
<div class="par"><div class="verse" verse="9"><div class="verse-label">9</div>Citādi es varētu, kad es būtu pārmērīgi paēdis, sākt Tevi noliegt un sacīt:"Kur tad ir Tas Kungs?" Vai arī, ja es kļūtu pārmērīgi nabags, es varētu sākt zagt un apgrēkoties pret sava Dieva Vārdu.</div></div>
<div class="par"><div class="verse" verse="10"><div class="verse-label">10</div>Nenopaļā kalpu viņa kunga priekšā, lai viņš tevi nenolād un tev tas nav rūgti jānožēlo, kā arī jānes savā sirdī savas vainas apziņa.</div></div>
<div class="par"><div class="verse" verse="11"><div class="verse-label">11</div>Ir starp ļaudīm tādi, kas savu tēvu nolād un savu māti nesvētī;</div></div>
<div class="par"><div class="verse" verse="12"><div class="verse-label">12</div>ir tādi, kas sev paši šķiet šķīsti un tomēr nav nomazgājuši tiem pielipušos sārņus.</div></div>
<div class="par"><div class="verse" verse="13"><div class="verse-label">13</div>Ir tādi, kas savas acis augstu ceļ un pašapzinīgi cilā savus acu plakstiņus,</div></div>
<div class="par"><div class="verse" verse="14"><div class="verse-label">14</div>un ir tādi, kam zobeni priekšzobu un naži dzerokļu vietā un kas aprij pat nelaimīgos zemē un nabagos ļaužu starpā.</div></div>
<div class="par"><div class="verse" verse="15"><div class="verse-label">15</div>Asinssūcējai ir divas meitas: dod šurp! Dod šurp! Trīs lietas nav piesātināmas, un arī ceturtā nesaka: diezgan!</div></div>
<div class="par"><div class="verse" verse="16"><div class="verse-label">16</div>Elle, neauglīgas sievas klēpis, zeme, nekad nespēdama atdzerties ūdens, un arī uguns nesaka nekad: nu ir diezgan!</div></div>
<div class="par"><div class="verse" verse="17"><div class="verse-label">17</div>Acs, kas nievā tēvu un neatzīst par nepieciešamu paklausīt mātei, ir jāizknābj kraukļiem upes malā un jāaprij jauniem ērgļiem.</div></div>
<div class="par"><div class="verse" verse="18"><div class="verse-label">18</div>Trīs lietas man šķiet brīnumainas, un ceturto es nesaprotu:</div></div>
<div class="par"><div class="verse" verse="19"><div class="verse-label">19</div>ērgļa ceļš padebešos, čūskas ceļš pāri klintij, kuģa ceļš jūras vidū un vīra ceļš pie jaunavas.</div></div>
<div class="par"><div class="verse" verse="20"><div class="verse-label">20</div>Tāds pats ir arī laulības pārkāpējas sievas ceļš; viņa bauda tai priekšā likto cienastu, noslauka muti un saka:"Es nekā ļauna neesmu darījusi!"</div></div>
<div class="par"><div class="verse" verse="21"><div class="verse-label">21</div>Par trim lietām nodreb zeme, un ceturto tā arī nevar panest:</div></div>
<div class="par"><div class="verse" verse="22"><div class="verse-label">22</div>nemieru rada vispirms vergs, kļūdams par ķēniņu, tāpat nejēga, kad viņš ir pārmērīgi maizes paēdis,</div></div>
<div class="par"><div class="verse" verse="23"><div class="verse-label">23</div>arī apsmieta sieva, ja viņu vēlāk tomēr kāds apprec, un kalpone, ja viņa stājas savas kundzes vietā.</div></div>
<div class="par"><div class="verse" verse="24"><div class="verse-label">24</div>Četrējādi radījumi ir mazi zemes virsū un tomēr gudrāki par īsteno atziņu nesējiem:</div></div>
<div class="par"><div class="verse" verse="25"><div class="verse-label">25</div>skudras, nespēcīga tauta, un tomēr viņas vasarā sakrāj sev barību ziemai;</div></div>
<div class="par"><div class="verse" verse="26"><div class="verse-label">26</div>truši, arī vāji radījumi, un tomēr viņi ceļ savus mitekļus klintīs;</div></div>
<div class="par"><div class="verse" verse="27"><div class="verse-label">27</div>siseņi, viņiem nav ne ķēniņa, ne vispār kāda valdnieka, un tomēr viņi dodas no vienas vietas uz otru lielos sakārtotos baros kā karavīri pulkos;</div></div>
<div class="par"><div class="verse" verse="28"><div class="verse-label">28</div>zirnekļi, kas auž ar savām rokām un tomēr mīt arī ķēniņu pilīs.</div></div>
<div class="par"><div class="verse" verse="29"><div class="verse-label">29</div>Trejiem ir krāšņs gājiens, un arī ceturtais iet labi:</div></div>
<div class="par"><div class="verse" verse="30"><div class="verse-label">30</div>lauva, varens zvēru starpā, kas nekad nevienam negriež ceļu un neviena priekšā negriežas atpakaļ;</div></div>
<div class="par"><div class="verse" verse="31"><div class="verse-label">31</div>kurta suns ar labiem gurniem un āzis, un ķēniņš sava karaspēka priekšgalā.</div></div>
<div class="par"><div class="verse" verse="32"><div class="verse-label">32</div>Ja tu esi ģeķīgi lielījies un dzīries darīt ko ļaunu, tad liec roku uz savu muti!</div></div>
<div class="par"><div class="verse" verse="33"><div class="verse-label">33</div>Ja pienu kuļ, tad no tā sataisa sviestu, un, ja kāds pārmērīgi spēcīgi šņauc degunu, tad tāds uzšņauc asinis, un, ja kāds kādu kaitina viņa dusmās, tad būs nesaskaņas un asu vārdu maiņa.</div></div>
    </body>
</html>
