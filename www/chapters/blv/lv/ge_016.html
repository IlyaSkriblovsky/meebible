
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Sāraja, Ābrāma sieva, tam nebija dzemdējusi, un tai bija kalpone no Ēģiptes, tās vārds bija Hagara.</div></div>
<div class="par"><div class="verse" verse="2"><div class="verse-label">2</div>Un Sāraja teica Ābrāmam: "Redzi, Tas Kungs man nav devis iespēju dzemdēt, ej pie manas kalpones, varbūt no viņas man tiks doti pēcnācēji." Un Ābrāms paklausīja Sārajas balsij.</div></div>
<div class="par"><div class="verse" verse="3"><div class="verse-label">3</div>Un Sāraja, Ābrāma sieva, paņēma ēģiptieti Hagaru, savu kalponi, un deva to Ābrāmam par sievu pēc tam, kad tas desmit gadus bija nodzīvojis Kānaāna zemē.</div></div>
<div class="par"><div class="verse" verse="4"><div class="verse-label">4</div>Un viņš gāja pie Hagaras, un tā tapa grūta. Un, kad tā redzēja, ka ir grūta, tad viņas kundze tai likās nicināma.</div></div>
<div class="par"><div class="verse" verse="5"><div class="verse-label">5</div>Tad Sāraja sacīja Ābrāmam: "Netaisnība, kāda man notikusi, lai nāk pār tevi; es esmu devusi savu kalponi tavā klēpī, bet, kad tā redzēja, ka ir grūta, es kļuvu nicināma viņas acīs; lai Tas Kungs tiesā starp mani un tevi."</div></div>
<div class="par"><div class="verse" verse="6"><div class="verse-label">6</div>Tad Ābrāms teica Sārajai: "Redzi, tava kalpone šeit ir tavās rokās, dari viņai, kas tavām acīm labpatīk."</div></div>
<div class="par"><div class="verse" verse="7"><div class="verse-label">7</div>Tad Sāraja viņu pazemoja. Bet viņa aizbēga prom no tās. Bet Tā Kunga eņģelis to atrada pie ūdens avota tuksnesī, pie avota ceļā uz Šūru.</div></div>
<div class="par"><div class="verse" verse="8"><div class="verse-label">8</div>Un viņš sacīja Hagarai, Sārajas kalponei: "No kurienes tu nāc, un kurp tu ej?" Bet tā sacīja: "No savas valdnieces Sārajas es esmu bēgusi."</div></div>
<div class="par"><div class="verse" verse="9"><div class="verse-label">9</div>Un Tā Kunga eņģelis sacīja uz viņu: "Atgriezies pie savas valdnieces un pazemojies zem tās rokas."</div></div>
<div class="par"><div class="verse" verse="10"><div class="verse-label">10</div>Un Tā Kunga eņģelis sacīja uz viņu: "Es vairodams vairošu tavus pēcnācējus, un tie nebūs saskaitāmi lielā daudzuma dēļ."</div></div>
<div class="par"><div class="verse" verse="11"><div class="verse-label">11</div>Un Tā Kunga eņģelis sacīja uz viņu: "Redzi, tu esi grūta, un tu dzemdēsi dēlu un sauksi viņa vārdu: Ismaēls, jo Tas Kungs tevi ir uzklausījis tavās bēdās.</div></div>
<div class="par"><div class="verse" verse="12"><div class="verse-label">12</div>Viņš būs savvaļas vīrs; viņa roka būs pret katru, un ikviena roka būs pret viņu, un viņš nevienam savu brāļu starpā negriezīs ceļu."</div></div>
<div class="par"><div class="verse" verse="13"><div class="verse-label">13</div>Un viņa nosauca Tā Kunga Vārdu, kas bija runājis uz viņu: Tu esi manas parādības Dievs, jo viņa teica: "Vai tad es neesmu Viņu redzējusi, kas mani redz!"</div></div>
<div class="par"><div class="verse" verse="14"><div class="verse-label">14</div>Tāpēc šo avotu sauc Beer la kaj roi. Tas ir starp Kadešu un Baradu.</div></div>
<div class="par"><div class="verse" verse="15"><div class="verse-label">15</div>Un Hagara dzemdēja Ābrāmam dēlu, un Ābrāms nosauca savu dēlu, ko Hagara bija dzemdējusi, vārdā Ismaēls.</div></div>
<div class="par"><div class="verse" verse="16"><div class="verse-label">16</div>Un Ābrāmam bija astoņdesmit seši gadi, kad Hagara dzemdēja Ābrāmam Ismaēlu.</div></div>
    </body>
</html>
