
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Desmitā gada desmitā mēneša divpadsmitajā dienā pār mani nāca Tā Kunga vārds:</div></div>
<div class="par"><div class="verse" verse="2"><div class="verse-label">2</div>"Cilvēka bērns, griez savu vaigu pret faraonu, Ēģiptes ķēniņu, un sludini viņam un visai Ēģiptei:</div></div>
<div class="par"><div class="verse" verse="3"><div class="verse-label">3</div>tā saka Dievs Tas Kungs: Es celšos pret tevi, faraon, Ēģiptes ķēniņ, tu lielo krokodil, kas tu guli savu upju vidū un saki: man pieder mana upe, es to radīju.</div></div>
<div class="par"><div class="verse" verse="4"><div class="verse-label">4</div>Bet Es metīšu makšķeri tavos žokļos, un tavu upju zivis pieķersies pie tavām zvīņām, un Es izvilkšu no upēm tevi un visas tavu upju zivis, kas pieķērušās pie tavām zvīņām.</div></div>
<div class="par"><div class="verse" verse="5"><div class="verse-label">5</div>Tad Es tevi izmetīšu tuksnesī, tevi un visas tavu upju zivis. Tu nokritīsi klajā laukā, tevi ne pacels, ne apglabās: zvēriem virs zemes un putniem apakš debess Es tevi atdošu par barību.</div></div>
<div class="par"><div class="verse" verse="6"><div class="verse-label">6</div>Un visi Ēģiptes iedzīvotāji atzīs, ka Es esmu Tas Kungs, jo tu un viņi bijuši Israēlam tikai nedroša niedres atspaida nūja.</div></div>
<div class="par"><div class="verse" verse="7"><div class="verse-label">7</div>Kad Israēla nama piederīgie tevi satvēra rokā, tu aizlūzi un ievainoji viņiem visu roku un dilbu, un, kad viņi mēģināja atbalstīties uz tevi, tu pārlūzi un liki pat sagrīļoties viņu gurniem.</div></div>
<div class="par"><div class="verse" verse="8"><div class="verse-label">8</div>Tādēļ tā saka Dievs Tas Kungs: redzi, Es sūtīšu zobenu pār tevi un iznīcināšu tavā zemē cilvēkus un lopus.</div></div>
<div class="par"><div class="verse" verse="9"><div class="verse-label">9</div>Un Ēģipte paliks par tuksnesi, par neapdzīvotu smilšu klajumu, lai ļaudis atzīst, ka Es esmu Tas Kungs. Tāpēc ka tu sacīji: Nīlas upe pieder man, es to radīju, -</div></div>
<div class="par"><div class="verse" verse="10"><div class="verse-label">10</div>tāpēc Es celšos pret tevi un pret tavām upēm un padarīšu Ēģiptes zemi par tuksnesi, par neauglīgām kailatnēm no Migdolas līdz Siēnai un līdz Etiopijas un Moru zemes robežām.</div></div>
<div class="par"><div class="verse" verse="11"><div class="verse-label">11</div>Neviena cilvēka kāja tur nestaigās, un arī lopa kāja to nemīs, četrdesmit gadus tur neviens nedzīvos.</div></div>
<div class="par"><div class="verse" verse="12"><div class="verse-label">12</div>Es padarīšu Ēģipti par tuksnesi citu nolaistu zemju starpā, un tās pilsētas stāvēs tukšas citu izputējušu pilsētu starpā četrdesmit gadus, un ēģiptiešus Es izkaisīšu dažādu tautu starpā dažādās zemēs.</div></div>
<div class="par"><div class="verse" verse="13"><div class="verse-label">13</div>Tomēr tā saka Dievs Tas Kungs: pēc četrdesmit gadiem Es atkal izlasīšu ēģiptiešus ārā no tām tautām, kuru starpā tie bija izkaisīti, un sapulcināšu vienkopus.</div></div>
<div class="par"><div class="verse" verse="14"><div class="verse-label">14</div>Es atsvabināšu ēģiptiešus no cietuma un atvedīšu tos Augšēģiptē, Patra zemē, viņu dzimtenē; tur tie izveidos mazu valsti.</div></div>
<div class="par"><div class="verse" verse="15"><div class="verse-label">15</div>Tā būs mazāka nekā citas valstis un nepacelsies pār citām tautām, un Es mazināšu tās locekļu skaitu, lai tā nevalda pār citām tautām.</div></div>
<div class="par"><div class="verse" verse="16"><div class="verse-label">16</div>Tad tā nebūs Israēla namam par atspaidu; uz to paļaudamies, tas atgādinātu Man savu noziegumu. Un tie atzīs, ka Es esmu Dievs Tas Kungs."</div></div>
<div class="par"><div class="verse" verse="17"><div class="verse-label">17</div>Tad divdesmit septītā gada pirmā mēneša pirmajā dienā pār mani nāca Tā Kunga vārds:</div></div>
<div class="par"><div class="verse" verse="18"><div class="verse-label">18</div>"Cilvēka bērns, Bābeles ķēniņa Nebukadnēcara karaspēks ir veicis grūtu darbu pret Tiru; visiem galvas ir kļuvušas plikas un pleci noberzti, bet algu nav saņēmis ne viņš, ne viņa karaspēks par to darbu, ko viņš veicis pret to.</div></div>
<div class="par"><div class="verse" verse="19"><div class="verse-label">19</div>Tādēļ saka Dievs Tas Kungs: Es piešķiršu Ēģiptes zemi Bābeles ķēniņam Nebukadnēcaram, lai viņš piesavinās tās bagātības, izlaupa tās un izputina: tā būs viņa karaspēka alga.</div></div>
<div class="par"><div class="verse" verse="20"><div class="verse-label">20</div>Kā algu Es viņam atdošu Ēģiptes zemi par to darbu, ar kuru viņš tik cītīgi noņēmies, tāpēc ka viņš un viņa karavīri to darījuši Manā labā, saka Dievs Tas Kungs.</div></div>
<div class="par"><div class="verse" verse="21"><div class="verse-label">21</div>Tanī dienā Es likšu uzplaukt Israēla namam jaunā spēkā un varā un atdarīšu tavu muti viņu vidū, lai tie atzīst, ka Es esmu Tas Kungs."</div></div>
    </body>
</html>
