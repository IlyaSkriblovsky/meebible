
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Israēls devās ceļā ar visu, kas tam bija, un nonāca Bēršebā; un viņš upurēja kaujamos upurus sava tēva Īzāka Dievam.</div></div>
<div class="par"><div class="verse" verse="2"><div class="verse-label">2</div>Un Dievs runāja ar Israēlu parādībā naktī un sauca: "Jēkab, Jēkab!" Un viņš teica: "Te es esmu."</div></div>
<div class="par"><div class="verse" verse="3"><div class="verse-label">3</div>Un Viņš sacīja: "Es esmu Dievs, tava tēva Dievs, nebīsties noiet uz Ēģipti, jo Es tevi darīšu par lielu tautu.</div></div>
<div class="par"><div class="verse" verse="4"><div class="verse-label">4</div>Un Es iešu kopā ar tevi uz Ēģipti, un Es tevi atkal vezdams atvedīšu atpakaļ, un Jāzeps ar savu roku aizspiedīs tavas acis."</div></div>
<div class="par"><div class="verse" verse="5"><div class="verse-label">5</div>Tad Jēkabs cēlās no Bēršebas, un Israēla bērni veda Jēkabu, savu tēvu, un savus mazos bērnus un savas sievas ratos, kurus faraons bija sūtījis, lai tos atvestu.</div></div>
<div class="par"><div class="verse" verse="6"><div class="verse-label">6</div>Un tie paņēma savus ganāmpulkus un savu mantību, ko tie Kānaāna zemē bija ieguvuši, un tie devās uz Ēģipti - Jēkabs ar saviem pēcnācējiem.</div></div>
<div class="par"><div class="verse" verse="7"><div class="verse-label">7</div>Viņa dēli un viņa dēlu dēli bija kopā ar viņu, arī viņa meitas un viņa mazmeitas, un viss viņa dzimums. Viņš tos veda sev līdzi uz Ēģipti.</div></div>
<div class="par"><div class="verse" verse="8"><div class="verse-label">8</div>Un šie ir Israēla bērnu vārdi, kas pārcēlās uz Ēģipti, Jēkabs un viņa dēli: Rūbens, Jēkaba pirmdzimtais.</div></div>
<div class="par"><div class="verse" verse="9"><div class="verse-label">9</div>Rūbena dēli: Hanohs, Pallus, Hecrons un Karmijs.</div></div>
<div class="par"><div class="verse" verse="10"><div class="verse-label">10</div>Simeona dēli: Jemuēls, Jamīns, Ohads, Jahīns un Cohars un kānaānietes dēls Sauls.</div></div>
<div class="par"><div class="verse" verse="11"><div class="verse-label">11</div>Levija dēli: Geršons, Kohats un Merārijs.</div></div>
<div class="par"><div class="verse" verse="12"><div class="verse-label">12</div>Jūdas dēli: Gers, Onans, Šela, Perecs un Zerahs, bet Gers un Onans nomira Kānaānā. Bet Pereca dēli bija: Hecrons un Hamuls.</div></div>
<div class="par"><div class="verse" verse="13"><div class="verse-label">13</div>Isašara dēli: Tola, Pūva, Jobs un Šimrons.</div></div>
<div class="par"><div class="verse" verse="14"><div class="verse-label">14</div>Zebulona dēli: Sereds, Elons un Jahleēls.</div></div>
<div class="par"><div class="verse" verse="15"><div class="verse-label">15</div>Šie ir Leas bērni, kurus tā dzemdēja Jēkabam, Mezopotāmijā esot, kā arī meita Dīna; visi viņa dēli un viņa meitas; kopā trīsdesmit trīs dzīvas dvēseles.</div></div>
<div class="par"><div class="verse" verse="16"><div class="verse-label">16</div>Gada dēli: Cipons, Hagijs, Šunijs, Ecbons, Herijs, Arodijs un Arelijs.</div></div>
<div class="par"><div class="verse" verse="17"><div class="verse-label">17</div>Un Ašera dēli: Jimna un Jišva, Jišvijs, Berija, kā arī Sāra, to māsa. Un Berijas dēli: Hebers un Malkiēls.</div></div>
<div class="par"><div class="verse" verse="18"><div class="verse-label">18</div>Tie ir Zilfas dēli, kuru Lābans bija devis savai meitai Leai. Viņa dzemdēja Jēkabam sešpadsmit dvēseles.</div></div>
<div class="par"><div class="verse" verse="19"><div class="verse-label">19</div>Jēkaba sievas Rahēles dēli: Jāzeps un Benjamīns.</div></div>
<div class="par"><div class="verse" verse="20"><div class="verse-label">20</div>Un Jāzepam Ēģiptes zemē dzima dēli: Manase un Efraims. Tie piedzima no Onas priestera Potifara meitas Asnātes.</div></div>
<div class="par"><div class="verse" verse="21"><div class="verse-label">21</div>Benjamīna dēli: Bela, Bekers, Ašbels, Gera, Naamans, Ēhijs, Rošs, Mupims, Hupims un Ards.</div></div>
<div class="par"><div class="verse" verse="22"><div class="verse-label">22</div>Tie ir Rahēles bērni, kurus tā dzemdēja Jēkabam, kopā četrpadsmit dvēseles.</div></div>
<div class="par"><div class="verse" verse="23"><div class="verse-label">23</div>Dana dēls bija Hušims.</div></div>
<div class="par"><div class="verse" verse="24"><div class="verse-label">24</div>Naftaļa dēli: Jahceēls, Gunijs, Jecers un Šilems.</div></div>
<div class="par"><div class="verse" verse="25"><div class="verse-label">25</div>Tie ir Bilhas dēli, kuru Lābans bija devis savai meitai Rahēlei, un tā dzemdēja tos Jēkabam, kopā septiņas dvēseles.</div></div>
<div class="par"><div class="verse" verse="26"><div class="verse-label">26</div>Un visi, kas kopā ar Jēkabu pārcēlās uz Ēģipti; Jēkaba pēcnācēji, viņa dēlu sievas atskaitot, pavisam bija sešdesmit sešas dvēseles.</div></div>
<div class="par"><div class="verse" verse="27"><div class="verse-label">27</div>Un Jāzepa dēli, kas viņam dzima Ēģiptē, bija divas dvēseles. Un visa Jēkaba nama dvēseļu skaits, kas nogāja uz Ēģipti, bija septiņdesmit.</div></div>
<div class="par"><div class="verse" verse="28"><div class="verse-label">28</div>Bet Jūdu viņš sūtīja savā priekšā pie Jāzepa, lai saņemtu norādītās vietas Gošenē pirms viņa ierašanās. Kad viņi nonāca Gošenē,</div></div>
<div class="par"><div class="verse" verse="29"><div class="verse-label">29</div>tad Jāzeps lika sagatavot pajūgu un devās Israēlam pretī uz Gošeni. To ieraudzījis, tas krita viņam ap kaklu un ilgi raudāja pie viņa krūts.</div></div>
<div class="par"><div class="verse" verse="30"><div class="verse-label">30</div>Un Israēls sacīja Jāzepam: "Tagad labprāt gribu mirt, jo esmu tevi redzējis un zinu, ka tu vēl esi dzīvs."</div></div>
<div class="par"><div class="verse" verse="31"><div class="verse-label">31</div>Un Jāzeps sacīja saviem brāļiem un sava tēva saimei: "Es iešu un paziņošu faraonam: mani brāļi un mans tēvs, kas mita Kānaāna zemē, ir atnākuši pie manis.</div></div>
<div class="par"><div class="verse" verse="32"><div class="verse-label">32</div>Un tie vīri ir avju gani; viņi ir ļaudis ar ganāmpulkiem un ir atveduši savus sīklopus un savus liellopus un visu, kas tiem pieder.</div></div>
<div class="par"><div class="verse" verse="33"><div class="verse-label">33</div>Kad nu faraons jūs liks saukt un prasīs: kāda ir jūsu nodarbošanās, -</div></div>
<div class="par"><div class="verse" verse="34"><div class="verse-label">34</div>tad atbildiet: tavi kalpi no mazām dienām ir lopkopji, mēs un arī mūsu tēvi, līdz šai dienai, - lai jūs varētu dzīvot Gošenē, jo ēģiptiešiem avju gani ir nicināmi."</div></div>
    </body>
</html>
