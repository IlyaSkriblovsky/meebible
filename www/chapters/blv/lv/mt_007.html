
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Netiesājiet, lai jūs netopat tiesāti.</div></div>
<div class="par"><div class="verse" verse="2"><div class="verse-label">2</div>Jo, ar kādu tiesu jūs tiesājat, ar tādu jūs tapsit tiesāti; un, ar kādu mēru jūs mērojat, ar tādu jums taps atmērots.</div></div>
<div class="par"><div class="verse" verse="3"><div class="verse-label">3</div>Bet ko tu redzi skabargu sava brāļa acī, bet baļķi savā acī neieraugi?</div></div>
<div class="par"><div class="verse" verse="4"><div class="verse-label">4</div>Jeb kā tu vari sacīt uz savu brāli: laid, es izvilkšu skabargu no tavas acs, - un redzi, baļķis tavā paša acī?</div></div>
<div class="par"><div class="verse" verse="5"><div class="verse-label">5</div>Liekuli, izvelc papriekš baļķi no savas acs un tad lūko izvilkt skabargu no sava brāļa acs.</div></div>
<div class="par"><div class="verse" verse="6"><div class="verse-label">6</div>Nedodiet svētumu suņiem un nemetiet savas pērles cūkām priekšā, ka tās ar savām kājām viņas nesamin un atgriezdamās jūs pašus nesaplosa.</div></div>
<div class="par"><div class="verse" verse="7"><div class="verse-label">7</div>Lūdziet, tad jums taps dots; meklējiet, tad jūs atradīsit; klaudziniet, tad jums taps atvērts.</div></div>
<div class="par"><div class="verse" verse="8"><div class="verse-label">8</div>Jo ikviens, kas lūdz, dabū, un, kas meklē, atrod, un tam, kas klaudzina, taps atvērts.</div></div>
<div class="par"><div class="verse" verse="9"><div class="verse-label">9</div>Jeb vai ir cilvēks jūsu starpā, kas savam dēlam, kad tas maizi lūdz, dotu akmeni?</div></div>
<div class="par"><div class="verse" verse="10"><div class="verse-label">10</div>Jeb, kad tas zivi lūdz, tam dotu čūsku?</div></div>
<div class="par"><div class="verse" verse="11"><div class="verse-label">11</div>Ja tad nu jūs, ļauni būdami, protat saviem bērniem dot labas dāvanas, vai tad jūsu Tēvs debesīs nedos daudz vairāk laba tiem, kas Viņu lūdz?</div></div>
<div class="par"><div class="verse" verse="12"><div class="verse-label">12</div>Tad nu visu, ko jūs gribat, lai cilvēki jums dara, tāpat darait arī jūs viņiem. Jo tā ir bauslība un pravieši.</div></div>
<div class="par"><div class="verse" verse="13"><div class="verse-label">13</div>Ieeita pa šaurajiem vārtiem, jo vārti ir plati un ceļš ir plats, kas aizved uz pazušanu, un daudz ir to, kas pa tiem ieiet.</div></div>
<div class="par"><div class="verse" verse="14"><div class="verse-label">14</div>Bet šauri ir vārti un šaurs ir ceļš, kas aizved uz dzīvību, un maz ir to, kas to atrod.</div></div>
<div class="par"><div class="verse" verse="15"><div class="verse-label">15</div>Sargaities no viltus praviešiem, kas pie jums nāk avju drēbēs, bet no iekšpuses tie ir plēsīgi vilki.</div></div>
<div class="par"><div class="verse" verse="16"><div class="verse-label">16</div>No viņu augļiem jums tos būs pazīt. Vai gan var lasīt vīnogas no ērkšķiem vai vīģes no dadžiem?</div></div>
<div class="par"><div class="verse" verse="17"><div class="verse-label">17</div>Tā katrs labs koks nes labus augļus, bet nelabs koks nevar nest labus augļus.</div></div>
<div class="par"><div class="verse" verse="18"><div class="verse-label">18</div>Labs koks nevar nest nelabus augļus, un nelāga koks nevar nest labus augļus.</div></div>
<div class="par"><div class="verse" verse="19"><div class="verse-label">19</div>Katrs koks, kas nenes labus augļus, top nocirsts un iemests ugunī.</div></div>
<div class="par"><div class="verse" verse="20"><div class="verse-label">20</div>Tāpēc no viņu augļiem jums tos būs pazīt.</div></div>
<div class="par"><div class="verse" verse="21"><div class="verse-label">21</div>Ne ikkatrs, kas uz Mani saka: Kungs! Kungs! - ieies Debesu valstībā, bet tas, kas dara Mana Debesu Tēva prātu.</div></div>
<div class="par"><div class="verse" verse="22"><div class="verse-label">22</div>Daudzi uz Mani sacīs tanī dienā: Kungs! Kungs! Vai mēs Tavā Vārdā neesam nākošas lietas sludinājuši, vai mēs Tavā Vārdā neesam velnus izdzinuši, vai mēs Tavā Vārdā neesam daudz brīnumu darījuši?</div></div>
<div class="par"><div class="verse" verse="23"><div class="verse-label">23</div>Un tad Es tiem apliecināšu: Es jūs nekad neesmu pazinis; eita nost no Manis, jūs ļauna darītāji.</div></div>
<div class="par"><div class="verse" verse="24"><div class="verse-label">24</div>Tāpēc ikviens, kas šos Manus vārdus dzird un dara, pielīdzināms gudram vīram, kas savu namu cēlis uz klints.</div></div>
<div class="par"><div class="verse" verse="25"><div class="verse-label">25</div>Kad stiprs lietus lija un straumes nāca un vēji pūta un gāzās šim namam virsū, nams tomēr nesabruka; jo tas bija celts uz klints.</div></div>
<div class="par"><div class="verse" verse="26"><div class="verse-label">26</div>Un ikviens, kas šos Manus vārdus dzird un nedara, pielīdzināms ģeķim, kas savu namu cēlis uz smiltīm.</div></div>
<div class="par"><div class="verse" verse="27"><div class="verse-label">27</div>Kad stiprs lietus lija un straumes nāca un vēji pūta un gāzās namam virsū, tad tas sabruka; un posts bija liels."</div></div>
<div class="par"><div class="verse" verse="28"><div class="verse-label">28</div>Un notika, kad Jēzus šos vārdus bija beidzis runāt, ļaudis izbrīnījās par Viņa mācību,</div></div>
<div class="par"><div class="verse" verse="29"><div class="verse-label">29</div>jo Viņš tos mācīja kā tāds, kam vara, un ne kā viņu rakstu mācītāji.</div></div>
    </body>
</html>
