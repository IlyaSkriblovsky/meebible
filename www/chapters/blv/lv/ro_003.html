
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kāda tad nu ir jūda priekšrocība, jeb kāds labums apgraizīšanai?</div></div>
<div class="par"><div class="verse" verse="2"><div class="verse-label">2</div>Tas ir visādā ziņā liels. Visupirms, viņam uzticēti Dieva vārdi.</div></div>
<div class="par"><div class="verse" verse="3"><div class="verse-label">3</div>Bet, ja nu daži uzticību lauzuši, vai tad viņu neuzticība atceļ Dieva uzticību?</div></div>
<div class="par"><div class="verse" verse="4"><div class="verse-label">4</div>Nebūt ne! Jo Dievs ir patiess, bet ikviens cilvēks melkulis, gluži kā ir rakstīts: lai Tev būtu taisnība Tavos vārdos un Tu uzvarētu, kad ar Tevi iet tiesā.</div></div>
<div class="par"><div class="verse" verse="5"><div class="verse-label">5</div>Bet, ja nu mūsu netaisnība izceļ Dieva taisnību, ko lai tad sakām? Vai Dievs tad nav netaisns, kad Viņš soda? Es spriežu cilvēcīgi.</div></div>
<div class="par"><div class="verse" verse="6"><div class="verse-label">6</div>Nekādā ziņā! Jo kā Dievs citādi tiesās pasauli?</div></div>
<div class="par"><div class="verse" verse="7"><div class="verse-label">7</div>Bet, ja Dieva patiesība Viņam par godu skaidrāk atklājusies manu melu dēļ, kāpēc tad es kā grēcinieks vēl tieku tiesāts?</div></div>
<div class="par"><div class="verse" verse="8"><div class="verse-label">8</div>Vai tad nedarīsim labāk ļaunu, lai nāk labais, kā daži, mūs zaimodami, apgalvo, ka mēs tā mācot? Viņi saņems pelnītu sodu.</div></div>
<div class="par"><div class="verse" verse="9"><div class="verse-label">9</div>Kā tad nu ir: vai mēs, jūdi, esam labāki? Nebūt ne! Jo mēs jau iepriekš rādījām, ka tiklab jūdi, kā grieķi ir vainīgi un stāv zem grēka.</div></div>
<div class="par"><div class="verse" verse="10"><div class="verse-label">10</div>Gluži, kā ir rakstīts: nav neviena taisna, it neviena.</div></div>
<div class="par"><div class="verse" verse="11"><div class="verse-label">11</div>Nav neviena, kas saprot, neviena, kas meklē Dievu.</div></div>
<div class="par"><div class="verse" verse="12"><div class="verse-label">12</div>Visi ir novirzījušies, visi kopā kļuvuši nelietīgi. Nav neviena, kas dara labu, it neviena.</div></div>
<div class="par"><div class="verse" verse="13"><div class="verse-label">13</div>Viņu rīkle ir atvērts kaps, ar savām mēlēm viņi kļuvuši viltnieki, čūsku inde ir aiz viņu lūpām.</div></div>
<div class="par"><div class="verse" verse="14"><div class="verse-label">14</div>Viņu mute ir pilna lāstu un rūgtuma.</div></div>
<div class="par"><div class="verse" verse="15"><div class="verse-label">15</div>Viņu kājas steidzas izliet asinis,</div></div>
<div class="par"><div class="verse" verse="16"><div class="verse-label">16</div>posts un bēdas ir uz viņu ceļiem,</div></div>
<div class="par"><div class="verse" verse="17"><div class="verse-label">17</div>un miera ceļa viņi nepazīst,</div></div>
<div class="par"><div class="verse" verse="18"><div class="verse-label">18</div>Dieva bijības nav viņu acu priekšā! -</div></div>
<div class="par"><div class="verse" verse="19"><div class="verse-label">19</div>Bet mēs zinām, ka viss bauslībā teiktais teikts tiem, kas stāv zem bauslības; tā visiem aizdarīta mute, un visa pasaule vainīga Dieva priekšā.</div></div>
<div class="par"><div class="verse" verse="20"><div class="verse-label">20</div>Jo ar bauslības darbiem neviens cilvēks nevar kļūt taisnots Viņa priekšā. Jo bauslība dod - grēka atziņu.</div></div>
<div class="par"><div class="verse" verse="21"><div class="verse-label">21</div>Bet tagad neatkarīgi no bauslības atklājusies Dieva taisnība, ko jau apliecina bauslība un pravieši.</div></div>
<div class="par"><div class="verse" verse="22"><div class="verse-label">22</div>Šī Dieva taisnība dota ticībā uz Jēzu Kristu visiem, kas tic. Jo tur nav nekādas starpības;</div></div>
<div class="par"><div class="verse" verse="23"><div class="verse-label">23</div>jo visi ir grēkojuši, un visiem trūkst dievišķās godības.</div></div>
<div class="par"><div class="verse" verse="24"><div class="verse-label">24</div>Bet Dievs Savā žēlastībā tos taisno bez nopelna, sagādājis tiem pestīšanu Jēzū Kristū.</div></div>
<div class="par"><div class="verse" verse="25"><div class="verse-label">25</div>Viņu Dievs tiem, kas tic, nolicis par grēka izpircēju Viņa asinīs, tā parādīdams Savu taisnību;</div></div>
<div class="par"><div class="verse" verse="26"><div class="verse-label">26</div>jo Viņš piedod visus agrāk, dievišķās pacietības laikā, nodarītos grēkus, lai tagadējā laikmetā parādītu Savu taisnību, pats taisns būdams un taisnodams to, kas tic Jēzum.</div></div>
<div class="par"><div class="verse" verse="27"><div class="verse-label">27</div>Kur nu paliek mūsu lielīšanās? Tā ir zudusi. Caur kuru bauslību? Ar darbiem? Nē, bet ar ticības bauslību.</div></div>
<div class="par"><div class="verse" verse="28"><div class="verse-label">28</div>Jo mēs spriežam, ka cilvēks tiek taisnots ticībā, neatkarīgi no bauslības darbiem.</div></div>
<div class="par"><div class="verse" verse="29"><div class="verse-label">29</div>Jeb vai Dievs tikai jūdu, ne arī pagānu Dievs? Protams, arī pagānu!</div></div>
<div class="par"><div class="verse" verse="30"><div class="verse-label">30</div>Tik tiešām, ka ir tikai viens Dievs, kas taisnos apgraizītos no ticības un neapgraizītos caur ticību.</div></div>
<div class="par"><div class="verse" verse="31"><div class="verse-label">31</div>Vai bauslību iznīcinām caur ticību? Nekādā ziņā ne, mēs bauslību nostiprinām.</div></div>
    </body>
</html>
