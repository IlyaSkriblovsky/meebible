
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bels ir sabrucis, un Nebo grīļojas. To tēli uzkrauti nastu nesēju lopiņiem, mantu pārvadātājiem dzīvniekiem. Tēli, kurus jūs nesen nēsājāt apkārt, uzlikti nogurušiem lopiem.</div></div>
<div class="par"><div class="verse" verse="2"><div class="verse-label">2</div>Tie visi ļodzās, jau bieži gāzušies, tie nevarēja nastu aiznest drošībā, un paši bija spiesti doties gūstā.</div></div>
<div class="par"><div class="verse" verse="3"><div class="verse-label">3</div>"Uzklausait Mani, Jēkaba nams un visi Israēla nama pāri palikušie, jūs, kas no jūsu mātes miesām Man bijuši uzkrauti un kas, no jūsu mātes klēpja sākot, esat bijuši Manis nesti!</div></div>
<div class="par"><div class="verse" verse="4"><div class="verse-label">4</div>Arī līdz jūsu vecuma dienām Es palikšu tas pats, Es jūs nesīšu, kamēr jūs paliksit sirmi. To Es darīju līdz šim, un arī turpmāk Es to jums darīšu, Es jūs nesīšu un jūs izglābšu.</div></div>
<div class="par"><div class="verse" verse="5"><div class="verse-label">5</div>Ar ko jūs Mani salīdzināsit, kam Mani pielīdzināsit, ka mēs būtu līdzīgi?</div></div>
<div class="par"><div class="verse" verse="6"><div class="verse-label">6</div>Tie izber zeltu no maka un nosver sudrabu ar svariem, salīgst sudrabkali, lai tas darinātu dievu, kura priekšā tie zemojas un kuru tie pielūdz.</div></div>
<div class="par"><div class="verse" verse="7"><div class="verse-label">7</div>Viņi ņem to uz pleciem un nēsā apkārt, un noliek atkal savā vietā. Tur tas stāv un nekustas. Kad to piesauc, tas neatbild un nevar nevienam palīdzēt viņa vajadzībā.</div></div>
<div class="par"><div class="verse" verse="8"><div class="verse-label">8</div>Apdomājiet un esiet stipri garā, ņemiet to pie sirds, jūs atkritēji!</div></div>
<div class="par"><div class="verse" verse="9"><div class="verse-label">9</div>Pieminiet notikumus kopš seniem laikiem, ka Es esmu Dievs un cita nav neviena, Dievs, kam nav cita līdzīga!</div></div>
<div class="par"><div class="verse" verse="10"><div class="verse-label">10</div>Es no iesākuma pasludināju gala iznākumu, kopš laika gala to, kas vēl nebija noticis, sacīdams: Mans lēmums piepildīsies! Es īstenošu visu, kas Man patīk!</div></div>
<div class="par"><div class="verse" verse="11"><div class="verse-label">11</div>Es aicinu ērgli no rītiem un vīru pēc Mana padoma no tālas zemes. Kā Es esmu noteicis, tā Es tam likšu arī notikt, kā Es esmu lēmis, tā Es to arī izpildīšu.</div></div>
<div class="par"><div class="verse" verse="12"><div class="verse-label">12</div>Uzklausaities, jūs cietsirdīgie, kas esat tālu no taisnības!</div></div>
<div class="par"><div class="verse" verse="13"><div class="verse-label">13</div>Es Savu taisnību tuvu esmu atnesis, tā nav vairs tālu, un Mana palīdzība nekavēsies; Ciānai Es gribu piešķirt glābšanu."</div></div>
    </body>
</html>
