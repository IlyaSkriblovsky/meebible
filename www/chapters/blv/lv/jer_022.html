
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tas Kungs man pavēlēja: "Noej Jūdas ķēniņa namā un saki tur šo vārdu:</div></div>
<div class="par"><div class="verse" verse="2"><div class="verse-label">2</div>klausies, Jūdas ķēniņ, Tā Kunga vārdu, tu, kas sēdi uz Dāvida troņa, tu un tavi kalpi, un tava tauta, kas ieiet pa šiem vārtiem!</div></div>
<div class="par"><div class="verse" verse="3"><div class="verse-label">3</div>Tā saka Tas Kungs: uzturiet tiesu un taisnību, izglābiet apspiesto no varmākas rokas, neapspiediet svešinieku, bāreni un atraitni, neizlejiet šinī vietā nenoziedzīgas asinis!</div></div>
<div class="par"><div class="verse" verse="4"><div class="verse-label">4</div>Tikai tad, ja jūs patiesi izpildīsit šos norādījumus, pa šā nama vārtiem ies iekšā ķēniņi, kas sēd uz Dāvida troņa, brauks ar ratiem un jās uz zirgiem, viņi paši un viņu kalpi, un viņu tauta.</div></div>
<div class="par"><div class="verse" verse="5"><div class="verse-label">5</div>Bet, ja jūs neizpildīsit šos norādījumus, tad Es esmu zvērējis pie Sevis, tā saka Tas Kungs, ka šī pils kļūs par drupu kaudzi!"</div></div>
<div class="par"><div class="verse" verse="6"><div class="verse-label">6</div>Jo tā saka Tas Kungs par Jūdas ķēniņa pili: "Tu Man esi Gileāda, Libanona galva un virsotne, bet tiešām Es tevi darīšu par tuksnesi un pilsētas par neapdzīvotām,</div></div>
<div class="par"><div class="verse" verse="7"><div class="verse-label">7</div>un Es gribu laist darbā pret tevi postītājus, ikvienu ar viņa ieročiem un darbarīkiem; tie nocirtīs tavus skaistos ciedru kokus un tos sadedzinās!</div></div>
<div class="par"><div class="verse" verse="8"><div class="verse-label">8</div>Kad daudzas tautas ies garām šai pilsētai un cits citam jautās: kādēļ Tas Kungs tā darījis šai lielajai pilsētai? -</div></div>
<div class="par"><div class="verse" verse="9"><div class="verse-label">9</div>tad tiem atbildēs: tādēļ, ka tie atstājās no Tā Kunga, sava Dieva, derības, kļuva Viņam neuzticīgi, kalpoja citiem dieviem un tos pielūdza."</div></div>
<div class="par"><div class="verse" verse="10"><div class="verse-label">10</div>Neraudiet par mirušo un nenožēlojiet to, bet raudiet par to, kas aiziet, jo tas nekad neatgriezīsies atpakaļ un neredzēs vairs savu dzimto zemi.</div></div>
<div class="par"><div class="verse" verse="11"><div class="verse-label">11</div>Jo tā Tas Kungs ir sacījis par Jūdas ķēniņu Šalumu, Josijas dēlu, kurš valdīja pēc sava tēva Josijas un aizgāja no šīs vietas: "Viņš nenāks nekad vairs šurp atpakaļ,</div></div>
<div class="par"><div class="verse" verse="12"><div class="verse-label">12</div>bet nomirs tai zemē, kurp Es to aizvedu gūstā, un neredzēs vairs savas zemes."</div></div>
<div class="par"><div class="verse" verse="13"><div class="verse-label">13</div>Bēdas tam, kas ceļ savu namu ar netaisnību un savas istabas ar nepatiesību! Tāpat arī tam, kas savam tuvākam liek strādāt bez atlīdzības un tam atrauj viņa algu,</div></div>
<div class="par"><div class="verse" verse="14"><div class="verse-label">14</div>kas saka: es celšu lielu namu ar plašām un ērtām telpām, kam skaisti logi, kas izgreznots ar ciedru koka plāksnēm un izkrāsots sarkanā krāsā!</div></div>
<div class="par"><div class="verse" verse="15"><div class="verse-label">15</div>Vai tava ķēniņa vara un ķēniņa valsts tev liekas pastāvam tikai tāpēc, ka tev patīk ciedru koksne un tu jūsmo par to? Vai tad tavs tēvs neēda un nedzēra? Bet viņš augsti turēja tiesu un taisnību, ievēroja tās dzīvē, un tādēļ viņam labi klājās.</div></div>
<div class="par"><div class="verse" verse="16"><div class="verse-label">16</div>Viņš aizstāvēja nabago un cietēju, un viss gāja labi. "Vai tas nenozīmē Mani patiesi atzīt?" saka Tas Kungs.</div></div>
<div class="par"><div class="verse" verse="17"><div class="verse-label">17</div>Turpretī tavas acis un tava sirds tiecas tikai pēc tava paša labuma, tiecas izliet nenoziedzīgas asinis, ļaudis nomākt un no tiem jo vairāk izspiest.</div></div>
<div class="par"><div class="verse" verse="18"><div class="verse-label">18</div>Tādēļ tā saka Tas Kungs par Jūdas ķēniņu Jojakīmu, Josijas dēlu: "Par viņu nesēros, tik tiešām nē, un neteiks: ak, mans brāli! Ak, viņa brāļa mīlestība! Par viņu neskums un nesacīs arī, tik tiešām nē: ak, žēlīgo valdniek! Tu lielais un diženais!</div></div>
<div class="par"><div class="verse" verse="19"><div class="verse-label">19</div>Nē! Kā ēzeli aprok, tā apraks viņu, to izmetīs tālu ārpus Jeruzālemes vārtiem!"</div></div>
<div class="par"><div class="verse" verse="20"><div class="verse-label">20</div>Kāp Libanona kalnājā un sauc skaļā balsī! Pacel savu balsi Basanā! Sauc no Abarimkalna! Jo satriekti ir visi tavi mīluļi, ak, Jeruzālemes tauta!</div></div>
<div class="par"><div class="verse" verse="21"><div class="verse-label">21</div>Es runāju uz tevi, kad tu vēl dzīvoji neaptumšotā laimē, bet tu Man atbildēji: es negribu par to neko dzirdēt! Tāds bija tavs paradums no pašas jaunības, ka tu neuzklausīji Manu balsi un neievēroji Manus vārdus.</div></div>
<div class="par"><div class="verse" verse="22"><div class="verse-label">22</div>Vējš izklīdinās visus tavus vadītājus ganus, un tavi mīluļi aizies gūstā! Jā, tad tu paliksi kaunā un vīlusies stāvam visa sava ļaunuma dēļ!</div></div>
<div class="par"><div class="verse" verse="23"><div class="verse-label">23</div>Tu tagad dzīvo uz Libanona ciedru koku pavēnī. Kā tu vaimanāsi, kad tev uzies ciešanas un sāpes, un žņaugi kā sievai, kas dzemdē!</div></div>
<div class="par"><div class="verse" verse="24"><div class="verse-label">24</div>"Tik tiešām, ka Es dzīvoju!" saka Tas Kungs. "Ja Jūdas ķēniņš Konja, Jojakīma dēls, būtu arī zīmoggredzens Manā labajā rokā, Es tevi tomēr norautu no turienes</div></div>
<div class="par"><div class="verse" verse="25"><div class="verse-label">25</div>un tevi nodotu to rokā, kas tīko pēc tavas dzīvības, un to rokā, no kā tev bailes, un proti, Nebukadnēcara, Bābeles ķēniņa, un kaldeju rokā.</div></div>
<div class="par"><div class="verse" verse="26"><div class="verse-label">26</div>Un Es tevi un tavu māti, kas tevi dzemdējusi, izraidīšu trimdā svešā zemē; kur jūs neesat dzimuši, tur jūs mirsit!</div></div>
<div class="par"><div class="verse" verse="27"><div class="verse-label">27</div>Bet tanī zemē, kurā tie ilgojas atgriezties, tie nekad vairs neatgriezīsies!"</div></div>
<div class="par"><div class="verse" verse="28"><div class="verse-label">28</div>Vai tad šis vīrs Konja ir kā nicināms sadauzāms māla trauks jeb kā lieta, kas nevienam nepatīk? Kādēļ tas aizdzīts trimdā un arī tā dzimums tādā zemē, ko tie nepazīst?</div></div>
<div class="par"><div class="verse" verse="29"><div class="verse-label">29</div>Ak, zeme, zeme, zeme! Uzklausi Tā Kunga vārdu!</div></div>
<div class="par"><div class="verse" verse="30"><div class="verse-label">30</div>Tā saka Tas Kungs: "Pierakstiet šo vīru kā tādu, kas ir un paliks bez bērniem, - vīru, kam dzīvē nekad nekas neizdosies! Nevienam no viņa dzimuma neizdosies sēdēt uz Dāvida troņa un vēlreiz valdīt pār Jūdu!"</div></div>
    </body>
</html>
