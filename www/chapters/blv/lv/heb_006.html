
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tāpēc, atstājuši Kristus mācības sākumu, dosimies pretim pilnībai, nelikdami atkal pamatu ar atgriešanos no nedzīviem darbiem un ticību Dievam,</div></div>
<div class="par"><div class="verse" verse="2"><div class="verse-label">2</div>ar mācību par kristībām, roku uzlikšanu, miroņu augšāmcelšanos un mūžīgo tiesu.</div></div>
<div class="par"><div class="verse" verse="3"><div class="verse-label">3</div>Arī to mēs darīsim, ja Dievs atļaus.</div></div>
<div class="par"><div class="verse" verse="4"><div class="verse-label">4</div>Jo ir neiespējami tos, kas reiz apgaismoti un baudījuši Dieva dāvanas, un kļuvuši Svētā Gara dalībnieki,</div></div>
<div class="par"><div class="verse" verse="5"><div class="verse-label">5</div>un baudījuši labo Dieva vārdu un nākamā laika spēkus,</div></div>
<div class="par"><div class="verse" verse="6"><div class="verse-label">6</div>un krituši, atkal vest pie atgriešanās, jo tie sev Dieva Dēlu sit krustā un liek smieklā.</div></div>
<div class="par"><div class="verse" verse="7"><div class="verse-label">7</div>Jo zeme, kas uzsūkusi bieži līstošo lietu un audzē stādus, derīgus tiem, kuru dēļ tā arī tiek apstrādāta, saņem svētību no Dieva,</div></div>
<div class="par"><div class="verse" verse="8"><div class="verse-label">8</div>bet, kas ērkšķus un dadžus audzē, ir nederīga un lāstam tuvu, tās gals ir ugunī.</div></div>
<div class="par"><div class="verse" verse="9"><div class="verse-label">9</div>Bet par jums, mīļie, mums ir pārliecība par kaut ko labāku, par jūsu pestīšanu, kaut arī tā runājam.</div></div>
<div class="par"><div class="verse" verse="10"><div class="verse-label">10</div>Jo Dievs nav netaisns, ka aizmirstu jūsu darbu un mīlestību, ko esat parādījuši Viņa Vārdā ar to, ka esat kalpojuši svētajiem un vēl kalpojat.</div></div>
<div class="par"><div class="verse" verse="11"><div class="verse-label">11</div>Bet mēs gribam, lai katrs no jums parāda to pašu centību, lai pastāvētu pilnīgā cerībā līdz galam,</div></div>
<div class="par"><div class="verse" verse="12"><div class="verse-label">12</div>ka jūs netopat kūtri, bet sekojat tiem, kas ar ticību un pacietību iemanto apsolījumus.</div></div>
<div class="par"><div class="verse" verse="13"><div class="verse-label">13</div>Jo Dievs, Ābrahāmam apsolījumu dodams, kad Viņam nebija lielāka pie kā zvērēt, zvērēja pie Sevis paša,</div></div>
<div class="par"><div class="verse" verse="14"><div class="verse-label">14</div>sacīdams: tiešām, svētīdams Es tevi svētīšu un vairodams tevi vairošu. -</div></div>
<div class="par"><div class="verse" verse="15"><div class="verse-label">15</div>Un tā, pacietīgi gaidījis, viņš saņēma apsolīto.</div></div>
<div class="par"><div class="verse" verse="16"><div class="verse-label">16</div>Jo cilvēki zvēr pie kaut kā lielāka, un zvērests ir viņiem par apstiprinājumu, lai izbeigtu katru pretrunu.</div></div>
<div class="par"><div class="verse" verse="17"><div class="verse-label">17</div>Gribēdams apsolījuma mantiniekiem vēl vairāk parādīt Savu negrozāmo gribu, Dievs tāpēc to ir apstiprinājis ar zvērestu,</div></div>
<div class="par"><div class="verse" verse="18"><div class="verse-label">18</div>lai šīs divas negrozāmās lietas, un Dievam taču nebija iespējams melot, būtu par stipru paskubinājumu mums, kas esam meklējuši glābiņu, satverot gaidāmo cerību.</div></div>
<div class="par"><div class="verse" verse="19"><div class="verse-label">19</div>Tā mums ir par drošu un stipru dvēseles enkuru, kas sniedzas iekšā aiz priekškara,</div></div>
<div class="par"><div class="verse" verse="20"><div class="verse-label">20</div>kur Jēzus par mums iegājis kā ceļvedis, kļūdams uz mūžiem par augsto priesteri pēc Melhisedeka kārtas.</div></div>
    </body>
</html>
