
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet mums, kas esam stipri, pienākas nest to vājības, kas nav tik stipri, nedzīvojot par patikšanu sev pašiem.</div></div>
<div class="par"><div class="verse" verse="2"><div class="verse-label">2</div>Ikviens mūsu starpā lai dzīvo par patiku savam tuvākajam, viņam par labu, lai to celtu.</div></div>
<div class="par"><div class="verse" verse="3"><div class="verse-label">3</div>Jo arī Kristus nav dzīvojis par patikšanu Sev pašam, bet kā rakstīts: to zaimi, kas Tevi apsmēja, krituši uz Mani.</div></div>
<div class="par"><div class="verse" verse="4"><div class="verse-label">4</div>Jo viss, kas iepriekš rakstīts, rakstīts mūsu pamācībai, lai mēs, izturīgi būdami bēdās un iepriecu smeldami Rakstos, iegūtu cerību.</div></div>
<div class="par"><div class="verse" verse="5"><div class="verse-label">5</div>Bet Dievs, no kā nāk izturība un ieprieca, lai jums dod vienādu prātu savā starpā Kristū Jēzū,</div></div>
<div class="par"><div class="verse" verse="6"><div class="verse-label">6</div>lai jūs vienprātīgi vienā mutē slavētu Dievu, mūsu Kunga Jēzus Kristus Tēvu.</div></div>
<div class="par"><div class="verse" verse="7"><div class="verse-label">7</div>Pieņemiet cits citu, kā arī Kristus mūs ir pieņēmis Dievam par godu.</div></div>
<div class="par"><div class="verse" verse="8"><div class="verse-label">8</div>Es gribu sacīt: Kristus ir kļuvis par kalpu apgraizītajiem Dieva patiesības dēļ, lai apstiprinātu tēviem dotos solījumus,</div></div>
<div class="par"><div class="verse" verse="9"><div class="verse-label">9</div>lai citas tautas slavētu Dievu par Viņa žēlastību, kā ir rakstīts: tāpēc es Tevi slavēšu tautu starpā un dziedāšu Tavam Vārdam.</div></div>
<div class="par"><div class="verse" verse="10"><div class="verse-label">10</div>Un citur: priecājieties, jūs tautas, kopā ar Viņa tautu.</div></div>
<div class="par"><div class="verse" verse="11"><div class="verse-label">11</div>Un vēl: slavējiet To Kungu, pasaules tautas, un uzgavilējiet Viņam, visi ļaudis!</div></div>
<div class="par"><div class="verse" verse="12"><div class="verse-label">12</div>Arī Jesaja vēl saka: nāks Isaja atvase un celsies kāds, lai valdītu pār tautām, uz Viņu tautas liks savu cerību.</div></div>
<div class="par"><div class="verse" verse="13"><div class="verse-label">13</div>Bet cerības devējs Dievs lai piepilda jūs ar visu prieku un mieru ticībā, lai jūs kļūtu bagāti cerībā Svētā Gara spēkā.</div></div>
<div class="par"><div class="verse" verse="14"><div class="verse-label">14</div>Bet es pats, mani brāļi, es par jums esmu pārliecināts, ka jūs paši jau esat krietni, apveltīti ar visu atziņu un spējīgi cits citu pamācīt.</div></div>
<div class="par"><div class="verse" verse="15"><div class="verse-label">15</div>Varbūt es mazliet pārdroši jums esmu rakstījis, gribēdams jums visu to atgādināt tās žēlastības vārdā, ko Dievs man devis,</div></div>
<div class="par"><div class="verse" verse="16"><div class="verse-label">16</div>lai es, būdams Kristus Jēzus kalps citām tautām, pildītu priestera pienākumus pie Dieva evaņģēlija, lai šīs tautas kļūtu Dievam par patīkamu Svētā Gara svētītu upuri.</div></div>
<div class="par"><div class="verse" verse="17"><div class="verse-label">17</div>Es teicu sevi laimīgu Dieva lietās Jēzū Kristū,</div></div>
<div class="par"><div class="verse" verse="18"><div class="verse-label">18</div>jo es iedrošinos stāstīt tikai par to, ko Kristus darījis caur mani, gan vārdos, gan darbos, vezdams pie ticības citas tautas,</div></div>
<div class="par"><div class="verse" verse="19"><div class="verse-label">19</div>Gara spēkā, varenām zīmēm un brīnumiem: sākot ar Jeruzālemi, es visapkārt līdz pat Illīrijai visur esmu izpildījis savu uzdevumu, pauzdams Kristus evaņģēliju.</div></div>
<div class="par"><div class="verse" verse="20"><div class="verse-label">20</div>Jo es esmu turējis par savu godu nest evaņģēliju tur, kur Kristus Vārds vēl nav pazīstams, lai neceltu namu uz sveša pamata,</div></div>
<div class="par"><div class="verse" verse="21"><div class="verse-label">21</div>bet kā ir rakstīts: redzēs tie, kam nebija sludināts par Viņu, un nāks pie atziņas, kas nebija dzirdējuši.</div></div>
<div class="par"><div class="verse" verse="22"><div class="verse-label">22</div>Šī paša iemesla dēļ bieži esmu ticis aizkavēts pie jums nākt.</div></div>
<div class="par"><div class="verse" verse="23"><div class="verse-label">23</div>Bet man tagad vairs nav vietas šajās zemēs, un es jau kopš daudz gadiem ilgojos pie jums nākt,</div></div>
<div class="par"><div class="verse" verse="24"><div class="verse-label">24</div>kad došos uz Spāniju, tad es ceru, ka ceļā uz turieni redzēšu jūs, un jūs mani vadīsit tālāk uz turieni, kad būšu papriekš daudzmaz baudījis prieku jūsu vidū.</div></div>
<div class="par"><div class="verse" verse="25"><div class="verse-label">25</div>Bet tagad es eju uz Jeruzālemi nest palīdzību svētajiem.</div></div>
<div class="par"><div class="verse" verse="26"><div class="verse-label">26</div>Jo Maķedonija un Ahaja lēmušas sūtīt kādu pabalstu nabagiem Jeruzālemes svēto starpā.</div></div>
<div class="par"><div class="verse" verse="27"><div class="verse-label">27</div>Tā viņas lēmušas, jo viņas arī tiem to parādā: jo, ja citas tautas kļuvušas to līdzdalībnieces garīgās lietās, viņām savukārt nākas kalpot tiem laicīgajās.</div></div>
<div class="par"><div class="verse" verse="28"><div class="verse-label">28</div>Kad nu šo darbu būšu pabeidzis un šo dāvanu būšu nodevis viņu rokās, es došos uz Spāniju, ceļā iegriezdamies pie jums.</div></div>
<div class="par"><div class="verse" verse="29"><div class="verse-label">29</div>Un es zinu, ka pie jums nonākdams, nākšu ar pilnu Kristus svētību.</div></div>
<div class="par"><div class="verse" verse="30"><div class="verse-label">30</div>Es jūs lūdzu, brāļi, mūsu Kunga Jēzus Kristus un Gara mīlestības vārdā, nāciet man palīgā savās aizlūgšanās Dieva priekšā,</div></div>
<div class="par"><div class="verse" verse="31"><div class="verse-label">31</div>ka tieku izglābts no neticīgajiem, kas ir Jūdejā, un ka svētie Jeruzālemē manu palīdzību uzņem ar labvēlību.</div></div>
<div class="par"><div class="verse" verse="32"><div class="verse-label">32</div>Lai es pie jums varētu ierasties ar priecīgu sirdi un, ja Dievs to gribēs, kopā ar jums varētu atspirgt.</div></div>
<div class="par"><div class="verse" verse="33"><div class="verse-label">33</div>Bet miera Dievs lai ir ar jums visiem. Āmen.</div></div>
    </body>
</html>
