
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un otrreiz nāca Tā Kunga vārds pār Jonu:</div></div>
<div class="par"><div class="verse" verse="2"><div class="verse-label">2</div>"Celies un ej uz lielo pilsētu Ninivi un sludini tai, ko Es tev teikšu!"</div></div>
<div class="par"><div class="verse" verse="3"><div class="verse-label">3</div>Tad Jona cēlās un gāja uz Ninivi, kā Tas Kungs bija teicis. Ninive bija liela pilsēta Dieva priekšā; lai tai apietu apkārt un to kurmet izstaigātu, bija vajadzīgas trīs dienas.</div></div>
<div class="par"><div class="verse" verse="4"><div class="verse-label">4</div>Jona iesāka staigāt pa pilsētu un paveica veselas dienas gājumu, viņš sludināja un teica: "Vēl tikai četrdesmit dienas, tad Ninive tiks galīgi nopostīta!"</div></div>
<div class="par"><div class="verse" verse="5"><div class="verse-label">5</div>Tad Ninives ļaudīs radās ticība Dievam, viņi izsludināja gavēni, un liels un mazs uzvilka mugurā maisu.</div></div>
<div class="par"><div class="verse" verse="6"><div class="verse-label">6</div>Un, kad tas kļuva zināms Ninives ķēniņam, viņš uzcēlās no sava troņa, novilka savu purpuru, ietērpa savu miesu maisa drānās, sajozās un apsēdās pelnos.</div></div>
<div class="par"><div class="verse" verse="7"><div class="verse-label">7</div>Tad viņš lika Ninivē ar uzsaukumu zināmu darīt: "Pēc ķēniņa un augstāko varas nesēju pavēles stājas spēkā šāds rīkojums: ne cilvēki, ne lopi, ne vērši, ne avis nedrīkst nekādu ēdienu, nedz ēdamo baudīt; lopus nedrīkst dzīt ganos, nedz arī viņus dzirdīt ar ūdeni;</div></div>
<div class="par"><div class="verse" verse="8"><div class="verse-label">8</div>bet cilvēki un lopi lai tērpjas maisu drānās un lai jo gauži piesauc Dievu, un lai ikviens atgriežas no sava ļaunā ceļa un no varasdarba, ko tas ar savām rokām dara!</div></div>
<div class="par"><div class="verse" verse="9"><div class="verse-label">9</div>Kas gan lai zina? Varbūt Dievam paliek mūsu žēl un Viņš ļaujas novērst Sevi no Savām bargajām dusmām, tā ka mēs nepazūdam!"</div></div>
<div class="par"><div class="verse" verse="10"><div class="verse-label">10</div>Un, kad Dievs redzēja viņu darbus, redzēja, ka viņi atgriezušies no sava ļaunā ceļa, tad Viņam kļuva žēl tā ļaunuma, ko Viņš bija teicies viņiem nodarīt, un Viņš viņiem to nenodarīja.</div></div>
    </body>
</html>
