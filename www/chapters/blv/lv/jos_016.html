
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Jāzepa bērniem, metot meslus, krita šāda robeža: no Jordānas pie Jērikas, uz Jērikas ūdeņiem pret austrumiem, tad tuksnesī, kas no Jērikas paceļas augšup pret Bēteles kalniem.</div></div>
<div class="par"><div class="verse" verse="2"><div class="verse-label">2</div>No Bēteles robeža ved uz Lūzu un iet pāri uz arkiešu apgabalu uz Atarotu.</div></div>
<div class="par"><div class="verse" verse="3"><div class="verse-label">3</div>Tālāk tā virzās lejup rietumu virzienā uz jafletiešu apgabalu līdz Bet-Horonas lejas galam un līdz Gezerai, un tā turpinās līdz jūrai.</div></div>
<div class="par"><div class="verse" verse="4"><div class="verse-label">4</div>Šī ir zeme, ko Jāzepa dēli, Manase un Efraims, ieguva par savu īpašumu.</div></div>
<div class="par"><div class="verse" verse="5"><div class="verse-label">5</div>Un šīs ir Efraima bērnu robežas pēc viņu dzimtām: viņu īpašuma robeža sākas austrumos no Atarot-Adaras līdz Kalna-Bet-Horonai.</div></div>
<div class="par"><div class="verse" verse="6"><div class="verse-label">6</div>No turienes šī robeža noiet pie jūras, Mikmetata paliek ziemeļos, bet tad robeža noliecas uz austrumiem no Taānat-Šilo un iet aiz tās uz austrumiem uz Janou.</div></div>
<div class="par"><div class="verse" verse="7"><div class="verse-label">7</div>No Janoas tā nolaižas lejup uz Atarotu un Naāratu, pieskaras Jērikai un iznāk ārā pie Jordānas.</div></div>
<div class="par"><div class="verse" verse="8"><div class="verse-label">8</div>No Tapuas robeža iet rietumu virzienā uz Kanas upes ieleju un izbeidzas pie jūras. Šīs ir Efraima bērnu cilts robežas pēc viņu dzimtām.</div></div>
<div class="par"><div class="verse" verse="9"><div class="verse-label">9</div>Un Efraima bērniem nodalītās pilsētas, kas bija Manases bērnu īpašumu vidū, visas tās pilsētas līdz ar to ciemiem.</div></div>
<div class="par"><div class="verse" verse="10"><div class="verse-label">10</div>Bet viņi neizdzina tos kānaāniešus, kuri dzīvoja Gezerā; tā kānaānieši dzīvoja efraimiešu vidū līdz šai dienai, un viņi tos paverdzināja.</div></div>
    </body>
</html>
