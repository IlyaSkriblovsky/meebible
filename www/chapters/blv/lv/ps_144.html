
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida psalms. Slavēts lai ir Tas Kungs, mana klints, kas māca manām rokām cīņas mākslu un dara manus pirkstus vingrus karam!</div></div>
<div class="par"><div class="verse" verse="2"><div class="verse-label">2</div>Mans labdaris un mana stiprā pils, mans patvērums un mans glābējs, mans vairogs, uz ko es paļaujos, Viņš dara manu tautu man paklausīgu, Viņš man pakļāvis arī citas tautas!</div></div>
<div class="par"><div class="verse" verse="3"><div class="verse-label">3</div>Ak, Kungs, kas ir cilvēks, ka Tu viņu piemini? Un cilvēka bērns, ka Tu viņu ievēro?</div></div>
<div class="par"><div class="verse" verse="4"><div class="verse-label">4</div>Cilvēks ir kā dvašas pūsma, viņa dzīves laiks ir kā ēna, kas ātri pārlaižas pāri.</div></div>
<div class="par"><div class="verse" verse="5"><div class="verse-label">5</div>Atver, Kungs, Savas debesis un nokāp zemē, aizskar kalnus, lai tie kūp!</div></div>
<div class="par"><div class="verse" verse="6"><div class="verse-label">6</div>Met zibeņus un izkliedē manus ienaidniekus, sūti Savas bultas un satriec viņus!</div></div>
<div class="par"><div class="verse" verse="7"><div class="verse-label">7</div>Izstiep Savas rokas no augšas, glāb mani, izglāb mani no ūdens plūdiem, no svešinieku rokas.</div></div>
<div class="par"><div class="verse" verse="8"><div class="verse-label">8</div>Viņu mute runā melus, un viņu labā roka ir viltus roka.</div></div>
<div class="par"><div class="verse" verse="9"><div class="verse-label">9</div>Ak, Dievs, es Tev dziedāšu jaunu dziesmu, es Tev spēlēšu ar desmitstīgu cītarām,</div></div>
<div class="par"><div class="verse" verse="10"><div class="verse-label">10</div>Tev, Tu, kas ķēniņiem dod uzvaru, Tu izglābi Savu kalpu Dāvidu no slepkavu zobena!</div></div>
<div class="par"><div class="verse" verse="11"><div class="verse-label">11</div>Glāb mani, izglāb mani no svešinieku dēlu rokas, kas ar savu muti runā melus un kuru labā roka ir viltus pilna.</div></div>
<div class="par"><div class="verse" verse="12"><div class="verse-label">12</div>Bet dod savukārt, ka mūsu dēli izaug savā jaunībā kā kupli zaļojoši dēsti, mūsu meitas lai būtu kā izcirsti stūra stabi skaisti veidotajās piļu celtnēs!</div></div>
<div class="par"><div class="verse" verse="13"><div class="verse-label">13</div>Ka mūsu klētis būtu pilnas un izsniegtu pēc tam visādu mantu, ka mūsu avju ganāmie pulki vestos pa tūkstošiem un pa simts tūkstošiem mūsu laidaros.</div></div>
<div class="par"><div class="verse" verse="14"><div class="verse-label">14</div>Lai mūsu liellopi vaislojas, lai nenotiek zaudējumi un laupīšana, un lai nav dzirdami vaidi mūsu ielās!</div></div>
<div class="par"><div class="verse" verse="15"><div class="verse-label">15</div>Svētīga tā tauta, kurai tā klājas! Svētīga tā tauta, kam Tas Kungs ir par Dievu!</div></div>
    </body>
</html>
