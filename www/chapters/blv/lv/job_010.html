
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Manis paša dvēselei riebj mana dzīve; savām žēlabām es gribu ļaut pilnu vaļu; es gribu runāt savā dvēseles sarūgtinājumā un izmisumā!</div></div>
<div class="par"><div class="verse" verse="2"><div class="verse-label">2</div>Atklāti es gribu sacīt Dievam: nepazudini Tu mani! Ļauj man zināt, kādēļ Tu pret mani esi iesācis cīņu?</div></div>
<div class="par"><div class="verse" verse="3"><div class="verse-label">3</div>Vai Tu ar to celies, ka Tu pielieto varu, ka Tu atmet Savu roku darbu, ka Tu bezdievju nodomiem pāri liec mirdzēt Savam spožumam?</div></div>
<div class="par"><div class="verse" verse="4"><div class="verse-label">4</div>Vai tad Tev ir miesīgas acis, vai Tu redzi, kā cilvēki redz?</div></div>
<div class="par"><div class="verse" verse="5"><div class="verse-label">5</div>Vai Tavas dienas ir kā cilvēka dienas, vai Tavi gadi ir kā vīra dzīves laiki,</div></div>
<div class="par"><div class="verse" verse="6"><div class="verse-label">6</div>ka Tu taujā pēc maniem pārkāpumiem, ka Tu izseko maniem grēkiem,</div></div>
<div class="par"><div class="verse" verse="7"><div class="verse-label">7</div>kaut gan Tu pats zini, ka es neesmu neticīgs un ka man no Tavas rokas nav glābiņa?</div></div>
<div class="par"><div class="verse" verse="8"><div class="verse-label">8</div>Tavas rokas ir mani veidojušas un ar apdomu radījušas, kāds es viscaur esmu, bet tagad Tu noņemies ar to, ka Tu varētu mani iznīcināt.</div></div>
<div class="par"><div class="verse" verse="9"><div class="verse-label">9</div>Piemini, lūdzams, ka Tu mani kā mālus esi veidojis, un vai tad Tu mani jau gribi pārvērst par pīšļiem?</div></div>
<div class="par"><div class="verse" verse="10"><div class="verse-label">10</div>Vai Tu mani neesi izlējis kā pienu, tagad Tu man liec sarikt gabalos kā sieram?</div></div>
<div class="par"><div class="verse" verse="11"><div class="verse-label">11</div>Ar ādu un miesu Tu mani esi apģērbis, un ar kauliem un dzīslām Tu mani viscaur esi izstiegrojis.</div></div>
<div class="par"><div class="verse" verse="12"><div class="verse-label">12</div>Dzīvību un žēlastību Tu man esi devis, un Tava aizgādība ir pasargājusi manu garu un dzīvības dvašu.</div></div>
<div class="par"><div class="verse" verse="13"><div class="verse-label">13</div>Tomēr visu šo te Tu esi Savā sirdī slēpis, tagad es zinu, kas Tev prātā stāvēja, proti:</div></div>
<div class="par"><div class="verse" verse="14"><div class="verse-label">14</div>kā vien es grēkošu, tā Tu mani novērosi, un Tu mani nepadarīsi šķīstu no manas vainas.</div></div>
<div class="par"><div class="verse" verse="15"><div class="verse-label">15</div>Ja es būtu bijis vainīgs - gals tad man! Un, ja arī es izrādītos taisns, tomēr es nepaceltu savu galvu, es būtu kauna piesātināts un savas nelaimes izjūtas caurcaurēm pārņemts.</div></div>
<div class="par"><div class="verse" verse="16"><div class="verse-label">16</div>Un, ja es paceltu augstāk savu galvu, tad Tu kā lauva mani vajātu, un Savu varu Tu liktu man atkal un atkal sajust,</div></div>
<div class="par"><div class="verse" verse="17"><div class="verse-label">17</div>un atjaunoti Tu pret mani izraudzītu Savus lieciniekus, un Tu vēl vairāk pret mani pastiprinātu Savas dusmas, un Tu nomainīdams vestu cīņā pret mani jaunus ciešanu pulkus.</div></div>
<div class="par"><div class="verse" verse="18"><div class="verse-label">18</div>Kādēļ Tu mani esi izvedis no manas mātes klēpja? Nevienai acij pat neredzot, es būtu varējis iznīkt!</div></div>
<div class="par"><div class="verse" verse="19"><div class="verse-label">19</div>Tad es būtu kā tāds, kas mūžam nav bijis, no mātes miesām es būtu tieši kapā guldīts!</div></div>
<div class="par"><div class="verse" verse="20"><div class="verse-label">20</div>Vai mana mūža dienu nav vairs tikai nedaudz? Nogriezies nost no manis, ka es mazliet atspirgstu,</div></div>
<div class="par"><div class="verse" verse="21"><div class="verse-label">21</div>pirms es nokāpju, lai vairs neatgrieztos, tumsības un nāves ēnas zemē -</div></div>
<div class="par"><div class="verse" verse="22"><div class="verse-label">22</div>zemē, kur bieza tumsība, kur nāves ēna un nekārtība, kur gaisma līdzīga tumsai."</div></div>
    </body>
</html>
