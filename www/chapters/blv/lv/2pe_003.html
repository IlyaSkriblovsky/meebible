
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Mīļie, šī jau ir otra vēstule, ko es jums rakstu. Tanīs es cenšos ar atgādinājumiem uzturēt modru jūsu prāta skaidrību,</div></div>
<div class="par"><div class="verse" verse="2"><div class="verse-label">2</div>lai jūs atcerētos svēto praviešu jau sen teiktos vārdus, kā arī mūsu Kunga un Pestītāja bausli, ko no saviem apustuļiem esat mācījušies.</div></div>
<div class="par"><div class="verse" verse="3"><div class="verse-label">3</div>Papriekš ievērojiet to, ka pēdējās dienās nāks nikni smējēji, kuri dzīvos savās pašu kārībās</div></div>
<div class="par"><div class="verse" verse="4"><div class="verse-label">4</div>un sacīs: kur paliek Viņa apsolītā atnākšana? No tā laika sākot, kad tēvi iegāja mierā, viss paliek tā, kā bija no radīšanas sākuma. -</div></div>
<div class="par"><div class="verse" verse="5"><div class="verse-label">5</div>Tiem, kas to apgalvo, paliek apslēpts, ka vecos laikos debesis un zeme ir cēlušās Dieva vārda spēkā no ūdens un ar ūdeni.</div></div>
<div class="par"><div class="verse" verse="6"><div class="verse-label">6</div>Tāpēc arī toreizējā pasaule gāja bojā ūdens plūdos.</div></div>
<div class="par"><div class="verse" verse="7"><div class="verse-label">7</div>Bet tagadējās debesis un tagadējo zemi glabā un uztur tas pats vārds ugunij un bezdievīgo cilvēku tiesas un pazušanas dienai.</div></div>
<div class="par"><div class="verse" verse="8"><div class="verse-label">8</div>Bet to vien turiet vērā, mīļie, ka viena diena Tam Kungam ir kā tūkstoš gadi un tūkstoš gadi kā viena diena.</div></div>
<div class="par"><div class="verse" verse="9"><div class="verse-label">9</div>Tas Kungs nevilcina Savu apsolījumu, kā dažiem tas šķiet, bet ir pacietīgs ar jums, negribēdams, ka kādi pazustu, bet ka visi nāktu pie atgriešanās.</div></div>
<div class="par"><div class="verse" verse="10"><div class="verse-label">10</div>Bet Tā Kunga diena nāks kā zaglis, tanī debesis ar lielu troksni zudīs, un pasaules pamati degdami izjuks un zeme un viss, kas uz tās radīts.</div></div>
<div class="par"><div class="verse" verse="11"><div class="verse-label">11</div>Kad nu viss tas tā iznīks, cik stipriem tad jums jābūt svētā dzīvē un dievbijībā,</div></div>
<div class="par"><div class="verse" verse="12"><div class="verse-label">12</div>gaidot un pasteidzinot Dieva dienas atnākšanu, kuras dēļ debesis ugunī sadegs un pasaules pamati karstumā izkusīs.</div></div>
<div class="par"><div class="verse" verse="13"><div class="verse-label">13</div>Bet mēs gaidām pēc Viņa apsolījuma jaunas debesis un jaunu zemi, kur taisnība mājo.</div></div>
<div class="par"><div class="verse" verse="14"><div class="verse-label">14</div>Tādēļ, mīļie, to gaidīdami, centieties, ka Viņš jūs atrod ar mieru sirdī, neaptraipītus un nevainojamus,</div></div>
<div class="par"><div class="verse" verse="15"><div class="verse-label">15</div>un uzskatiet mūsu Kunga pacietību kā glābšanai dotu, kā jau arī mūsu mīļais brālis Pāvils jums ir rakstījis pēc viņam dotās gudrības.</div></div>
<div class="par"><div class="verse" verse="16"><div class="verse-label">16</div>Tā viņš runā par šīm lietām visās vēstulēs, kurās ir kas grūti saprotams, ko nemācītie un nenostiprinātie ļaudis sagroza, tāpat kā arī citus rakstus, sev par pazušanu.</div></div>
<div class="par"><div class="verse" verse="17"><div class="verse-label">17</div>Tad nu jūs mīļie, to jau zinādami, sargaities, ka, maldu līdzi aizrauti, nezaudējat savu stipro pamatu.</div></div>
<div class="par"><div class="verse" verse="18"><div class="verse-label">18</div>Bet audziet mūsu Kunga un Pestītāja Jēzus Kristus žēlastībā un atziņā! Viņam lai ir gods tagad un līdz mūžības dienai!</div></div>
    </body>
</html>
