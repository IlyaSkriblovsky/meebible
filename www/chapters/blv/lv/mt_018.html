
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī pašā stundā mācekļi gāja pie Jēzus un sacīja: "Kas gan ir lielākais Debesu valstībā?"</div></div>
<div class="par"><div class="verse" verse="2"><div class="verse-label">2</div>Un Jēzus pasauca bērnu, nostatīja to viņu vidū</div></div>
<div class="par"><div class="verse" verse="3"><div class="verse-label">3</div>un sacīja: "Patiesi Es jums saku: ja jūs neatgriežaties un netopat kā bērni, tad jūs nenāksit Debesu valstībā.</div></div>
<div class="par"><div class="verse" verse="4"><div class="verse-label">4</div>Tāpēc, kas pats pazemojas kā šis bērns, tas ir lielākais Debesu valstībā.</div></div>
<div class="par"><div class="verse" verse="5"><div class="verse-label">5</div>Un, kas uzņem tādu bērnu Manā Vārdā, tas uzņem Mani.</div></div>
<div class="par"><div class="verse" verse="6"><div class="verse-label">6</div>Bet, kas apgrēcina vienu no šiem vismazākiem, kas tic uz Mani, tam būtu labāk, ka tam piesietu dzirnu akmeni pie kakla un to noslīcinātu jūras dziļumā.</div></div>
<div class="par"><div class="verse" verse="7"><div class="verse-label">7</div>Vai pasaulei apgrēcības dēļ! Apgrēcībai gan jānāk. Bet vai tam cilvēkam, caur ko nāk apgrēcība!</div></div>
<div class="par"><div class="verse" verse="8"><div class="verse-label">8</div>Tāpēc, ja tava roka vai tava kāja tevi apgrēcina, tad nocērt to un met to prom; jo tas tev labāk, ka tu tizls vai kropls ieej dzīvībā, nekā kad tev ir divi rokas vai divi kājas un tevi iemet mūžīgā ugunī.</div></div>
<div class="par"><div class="verse" verse="9"><div class="verse-label">9</div>Un, ja tava acs tevi apgrēcina, izrauj to un met to prom; tas tev labāk - ar vienu aci ieiet dzīvībā, nekā kad tev ir divi acis un tevi iemet elles ugunī.</div></div>
<div class="par"><div class="verse" verse="10"><div class="verse-label">10</div>Pielūkojiet, ka jūs nevienu no šiem mazajiem nenicināt, jo Es jums saku: viņu eņģeļi debesīs vienmēr redz Mana Debesu Tēva vaigu.</div></div>
<div class="par"><div class="verse" verse="11"><div class="verse-label">11</div>Jo Cilvēka Dēls ir atnācis atpestīt pazudušo.</div></div>
<div class="par"><div class="verse" verse="12"><div class="verse-label">12</div>Kā jums šķiet? Ja kādam cilvēkam ir simts avju un viena no tām nomaldās, vai viņš neatstās tās deviņdesmit deviņas kalnos un neies meklēt to, kas nomaldījusies?</div></div>
<div class="par"><div class="verse" verse="13"><div class="verse-label">13</div>Un, ja viņam laimējas to atrast, patiesi Es jums saku: viņš vairāk priecājas par to nekā par tām deviņdesmit deviņām, kas nav nomaldījušās.</div></div>
<div class="par"><div class="verse" verse="14"><div class="verse-label">14</div>Tāpat arī nav jūsu Debesu Tēva prāts, ka viens no šiem mazajiem pazustu.</div></div>
<div class="par"><div class="verse" verse="15"><div class="verse-label">15</div>Bet, ja tavs brālis grēko, tad noej un pamāci viņu zem četrām acīm; kad viņš tev klausa, tad tu savu brāli esi mantojis.</div></div>
<div class="par"><div class="verse" verse="16"><div class="verse-label">16</div>Un, ja viņš neklausa, tad pieaicini vēl vienu vai divus, lai no divu vai triju liecinieku mutes katrs vārds tiek apstiprināts.</div></div>
<div class="par"><div class="verse" verse="17"><div class="verse-label">17</div>Bet, ja viņš tiem neklausa, tad saki to draudzei; bet, ja viņš neklausa arī draudzei, tad turi viņu par pagānu un muitnieku.</div></div>
<div class="par"><div class="verse" verse="18"><div class="verse-label">18</div>Patiesi Es jums saku: ko vien jūs virs zemes siesit, tas būs siets arī debesīs; un, ko vien jūs virs zemes atraisīsit, tas būs atraisīts arī debesīs.</div></div>
<div class="par"><div class="verse" verse="19"><div class="verse-label">19</div>Atkal Es jums saku: ja divi no jums virs zemes ir vienā prātā kaut kādas lietas dēļ, ko tie grib lūgt, tad Mans Debesu Tēvs to tiem dos.</div></div>
<div class="par"><div class="verse" verse="20"><div class="verse-label">20</div>Jo, kur divi vai trīs ir sapulcējušies Manā Vārdā, tur Es esmu viņu vidū."</div></div>
<div class="par"><div class="verse" verse="21"><div class="verse-label">21</div>Tad Pēteris, piegājis pie Viņa, sacīja: "Kungs, cikkārt man būs piedot savam brālim, kas pret mani grēko? Vai ir diezgan septiņas reizes?"</div></div>
<div class="par"><div class="verse" verse="22"><div class="verse-label">22</div>Jēzus saka uz to: "Es tev nesaku septiņas reizes, bet septiņdesmit reiz septiņas.</div></div>
<div class="par"><div class="verse" verse="23"><div class="verse-label">23</div>Tāpēc Debesu valstība ir līdzīga ķēniņam, kas ar saviem kalpiem gribēja norēķināties.</div></div>
<div class="par"><div class="verse" verse="24"><div class="verse-label">24</div>Un, kad viņš iesāka norēķinu, viņam pieveda parādnieku, kas tam bija parādā desmit tūkstošu talentu.</div></div>
<div class="par"><div class="verse" verse="25"><div class="verse-label">25</div>Bet, kad tas nespēja samaksāt, tad kungs pavēlēja to pārdot ar sievu un bērniem un visu, kas tam bija, un samaksāt.</div></div>
<div class="par"><div class="verse" verse="26"><div class="verse-label">26</div>Tad kalps krita pie zemes un viņu gauži lūdza, sacīdams: cieties ar mani, es tev visu nomaksāšu.</div></div>
<div class="par"><div class="verse" verse="27"><div class="verse-label">27</div>Tad kungam palika kalpa žēl, un viņš to palaida un parādu tam arī atlaida.</div></div>
<div class="par"><div class="verse" verse="28"><div class="verse-label">28</div>Bet šis pats kalps, izgājis ārā, sastapa vienu no saviem darba biedriem, kas tam bija simts denāriju parādā; viņš to satvēra, žņaudza un sacīja: maksā, ko esi parādā!</div></div>
<div class="par"><div class="verse" verse="29"><div class="verse-label">29</div>Tad viņa darba biedrs krita tam pie kājām, lūdzās un sacīja: cieties ar mani, es tev samaksāšu.</div></div>
<div class="par"><div class="verse" verse="30"><div class="verse-label">30</div>Bet viņš negribēja un nogājis to iemeta cietumā, tiekāms tas savu parādu samaksā.</div></div>
<div class="par"><div class="verse" verse="31"><div class="verse-label">31</div>Kad nu viņa darba biedri to redzēja, tad tie ļoti noskuma, tie aizgāja un izstāstīja savam kungam visu, kas bija noticis.</div></div>
<div class="par"><div class="verse" verse="32"><div class="verse-label">32</div>Tad viņa kungs to pasauca un tam sacīja: tu nekrietnais kalps! Visu šo parādu es tev atlaidu, kad tu mani lūdzi.</div></div>
<div class="par"><div class="verse" verse="33"><div class="verse-label">33</div>Vai tad tev arīdzan nebija apžēloties par savu darba biedru, kā es par tevi esmu apžēlojies?</div></div>
<div class="par"><div class="verse" verse="34"><div class="verse-label">34</div>Un viņa kungs apskaitās un nodeva to mocītājiem, kamēr tas samaksā visu, ko viņš tam bija parādā.</div></div>
<div class="par"><div class="verse" verse="35"><div class="verse-label">35</div>Tā arī Mans Debesu Tēvs jums darīs, ja jūs ikviens savam brālim no sirds nepiedosit."</div></div>
    </body>
</html>
