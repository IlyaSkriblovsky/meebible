
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu Sinaja kalnā, sacīdams:</div></div>
<div class="par"><div class="verse" verse="2"><div class="verse-label">2</div>"Runā uz Israēla bērniem un saki tiem: kad jūs nāksit tanī zemē, ko Es jums došu, tad lai arī tur zeme ietur sabatu, atpūzdamās Tam Kungam.</div></div>
<div class="par"><div class="verse" verse="3"><div class="verse-label">3</div>Sešus gadus tev būs apsēt savu tīrumu, un sešus gadus tev būs apgriezt savu vīna dārzu un ievākt tā ražu.</div></div>
<div class="par"><div class="verse" verse="4"><div class="verse-label">4</div>Bet septītajā gadā lai zeme atpūšas un tur sabatu, kas ir sabats Tam Kungam; tavs tīrums lai paliek neapsēts, un tavs vīna dārzs lai paliek neapgriezts.</div></div>
<div class="par"><div class="verse" verse="5"><div class="verse-label">5</div>Kas pēc tavas pļaujas pats no sevis izaug, tas lai paliek nenopļauts, un vīnogu ķekari, kas aug bez kopšanas, lai paliek nenolasīti; lai tas ir zemei lielais sabata gads.</div></div>
<div class="par"><div class="verse" verse="6"><div class="verse-label">6</div>Bet tas, ko zeme sabata gadā izdod, tas lai ir jums par barību, tev, tavam kalpam un kalponei, tavam algādzim un tavam piedzīvotājam, kas mājo pie tevis;</div></div>
<div class="par"><div class="verse" verse="7"><div class="verse-label">7</div>un arī tavam lopam, un tam lauku zvēram, kas dzīvo tavā zemē, lai visi šie augļi ir uzturam.</div></div>
<div class="par"><div class="verse" verse="8"><div class="verse-label">8</div>Un tad tev būs skaitīt septiņus tādus sabata gadus, septiņus gadus septiņas reizes, tā ka tev viss septiņu sabata gadu laiks iznāk četrdesmit deviņi gadi.</div></div>
<div class="par"><div class="verse" verse="9"><div class="verse-label">9</div>Un gaviļu taures skaņa lai atskan septītā mēneša desmitajā dienā; salīdzināšanas svētku dienā lai šo bazūni dzird visa zeme.</div></div>
<div class="par"><div class="verse" verse="10"><div class="verse-label">10</div>Un jums jāsvētī piecdesmitais gads un jāpasludina tanī zemē visiem tās iedzīvotājiem atlaišana brīvībā; tas lai jums ir gaviļu gads, un jūs ikviens atgūsit atpakaļ savu īpašumu, un ikviens atgriezīsies atpakaļ savā ciltī.</div></div>
<div class="par"><div class="verse" verse="11"><div class="verse-label">11</div>Piecdesmitais gads lai jums ir gaviļu gads; tanī jums nav jāsēj, nedz jāpļauj, kas pats no sevis izaug, nedz jāsalasa vīnogas, kas aug bez kopšanas vīna dārzā.</div></div>
<div class="par"><div class="verse" verse="12"><div class="verse-label">12</div>Jo šis ir gaviļu gads, tas lai ir jums svēts; ēdiet no sava tīruma, ko tas pats no sevis ienes bez apstrādāšanas.</div></div>
<div class="par"><div class="verse" verse="13"><div class="verse-label">13</div>Šādā gaviļu gadā lai ikviens iegūst atpakaļ savu īpašumu.</div></div>
<div class="par"><div class="verse" verse="14"><div class="verse-label">14</div>Tad nu, ja tu ko pārdosi savam tuvākam vai arī tu kaut ko no sava tuvāka pērc, tad nedariet viens otram pāri.</div></div>
<div class="par"><div class="verse" verse="15"><div class="verse-label">15</div>Pēc gadu skaita no gaviļu gada tev būs pirkt no sava tuvāka, un pēc augļu ražas gadu skaita, kādiem vēl ir jānāk, lai viņš tev pārdod.</div></div>
<div class="par"><div class="verse" verse="16"><div class="verse-label">16</div>Pēc lielāka gadu skaita pavairo maksu un pēc sarūkošo gadu skaita pazemini tā cenu, jo ienesuma laiks lai noteic maksu.</div></div>
<div class="par"><div class="verse" verse="17"><div class="verse-label">17</div>Tad nu nedariet pāri viens otram, bīstieties sava Dieva, jo Es esmu Tas Kungs, jūsu Dievs.</div></div>
<div class="par"><div class="verse" verse="18"><div class="verse-label">18</div>Un pildiet Manus likumus, un turiet Manas tiesas, un dariet pēc tām, tad jūs varēsit tanī zemē dzīvot drošībā.</div></div>
<div class="par"><div class="verse" verse="19"><div class="verse-label">19</div>Un zeme izdos savus augļus, un jūs ēdīsit un būsit paēduši, un dzīvosit tanī zemē drošībā.</div></div>
<div class="par"><div class="verse" verse="20"><div class="verse-label">20</div>Bet, ja jūs prātosit: ko mēs ēdīsim septītajā gadā? Redzi, nedz mēs sējam, nedz savācam kopā savas zemes augļu ražu,-</div></div>
<div class="par"><div class="verse" verse="21"><div class="verse-label">21</div>Es likšu Savai svētībai būt tik lielai sestajā gadā, ka tā dos ražu trijiem gadiem.</div></div>
<div class="par"><div class="verse" verse="22"><div class="verse-label">22</div>Un, kad jūs sēsit astotajā gadā, tad jūs ēdīsit no iepriekšējo gadu ražas - pat līdz devītajam gadam; iekāms jaunā raža ienāksies, jūs vēl ēdīsit iepriekšējo gadu augļus.</div></div>
<div class="par"><div class="verse" verse="23"><div class="verse-label">23</div>Un zemi lai neviens nepārdod par īpašumu: zeme pieder Man, bet jūs esat svešinieki un piemājotāji pie Manis.</div></div>
<div class="par"><div class="verse" verse="24"><div class="verse-label">24</div>Tāpēc visā jums piederīgajā zemē jums jāatļauj zemes izpirkšana.</div></div>
<div class="par"><div class="verse" verse="25"><div class="verse-label">25</div>Ja tavs brālis panīkst un grib ko pārdot no savas zemes, tad lai kāds viņa tuvs radinieks nāk viņam par izpircēju un izpērk to, ko viņa brālis pārdevis.</div></div>
<div class="par"><div class="verse" verse="26"><div class="verse-label">26</div>Un, ja kādam izpircēja nav, bet viņš no savas rocības spēj samaksāt izpirkšanas maksu,</div></div>
<div class="par"><div class="verse" verse="27"><div class="verse-label">27</div>tad lai viņš skaita gadus, kad viņš pārdevis, un to, kas pāri palicis gadu maksā, lai tas atdod tam vīram, kam viņš bija pārdevis, un lai viņš pats atgriežas savā īpašumā.</div></div>
<div class="par"><div class="verse" verse="28"><div class="verse-label">28</div>Bet, ja viņa rocība nesniedzas tik tālu un viņam nav tik daudz, cik viņam nāktos tam atdot, tad pārdotais īpašums lai paliek pircēja rokā līdz gaviļu gadam; bet gaviļu gadā lai tas kļūst brīvs, un lai viņš atkal tiek pie sava īpašuma.</div></div>
<div class="par"><div class="verse" verse="29"><div class="verse-label">29</div>Un, ja kas pārdod dzīvojamu ēku pilsētā, kurai mūri ir apkārt, tad izpirkšanas laiks notek gada laikā no pārdošanas dienas; tas ir viņa izpirkšanas laiks.</div></div>
<div class="par"><div class="verse" verse="30"><div class="verse-label">30</div>Bet, ja tas netop izpirkts, kamēr gads apkārt, tad nams pilsētas mūros lai nāk pircēja īpašumā un viņa ciltij; un tas netiek brīvs arī gaviļu gadā.</div></div>
<div class="par"><div class="verse" verse="31"><div class="verse-label">31</div>Bet namus ciemos, kam nav mūri visapkārt, būs pielīdzināt lauku tīrumam; tos ir iespējams izpirkt, un tie nāk brīvi gaviļu gadā.</div></div>
<div class="par"><div class="verse" verse="32"><div class="verse-label">32</div>Bet levītu pilsētās uz pilsētas namiem, kas viņiem pieder īpašumā, levītiem paliek mūžīgas tiesības tos izpirkt.</div></div>
<div class="par"><div class="verse" verse="33"><div class="verse-label">33</div>Bet, ja kāds ko pircis no levītiem, tad nopirktais nams viņu pilsētā kļūst brīvs gaviļu gadā, jo nami levītu pilsētās ir tikai viņu daļa Israēla bērnu vidū.</div></div>
<div class="par"><div class="verse" verse="34"><div class="verse-label">34</div>Bet arī tīrumi ārpus viņu pilsētām nav pārdodami, jo tie ir viņu mūžīgs īpašums.</div></div>
<div class="par"><div class="verse" verse="35"><div class="verse-label">35</div>Bet, ja tavs brālis panīkst un viņa roka gurst un zemē noslīd tev līdzās, tad satver to stingri ar savu roku un, lai tas būtu vai svešinieks, vai piedzīvotājs, palīdzi viņam, ka viņš var dzīvot pie tevis.</div></div>
<div class="par"><div class="verse" verse="36"><div class="verse-label">36</div>Un neņem no viņa augļus, nedz pagaidas, bet bīsties sava Dieva, un lai tavs brālis dzīvo pie tevis.</div></div>
<div class="par"><div class="verse" verse="37"><div class="verse-label">37</div>Neaizdod viņam savu naudu pret augļiem un neaizdod viņam barību pret pagaidām.</div></div>
<div class="par"><div class="verse" verse="38"><div class="verse-label">38</div>Es esmu Tas Kungs, jūsu Dievs, kas jūs izveda no Ēģiptes zemes, lai jums dotu Kānaāna zemi un lai būtu jums par Dievu!</div></div>
<div class="par"><div class="verse" verse="39"><div class="verse-label">39</div>Un, ja tavs brālis pie tevis panīkst un tev tiek pārdots, tad tev nebūs viņu kalpināt kā vergu.</div></div>
<div class="par"><div class="verse" verse="40"><div class="verse-label">40</div>Kā algādzis un kā piedzīvotājs lai viņš pie tevis dzīvo līdz gaviļu gadam un pie tevis lai kalpo.</div></div>
<div class="par"><div class="verse" verse="41"><div class="verse-label">41</div>Tad lai viņš no tevis aiziet brīvs, viņš pats un viņa bērni līdz ar viņu, lai viņš iet atpakaļ pie savas cilts un lai atkal atgriežas savu tēvu īpašumā,</div></div>
<div class="par"><div class="verse" verse="42"><div class="verse-label">42</div>jo arī viņi ir Mani kalpi, ko Es izvedu no Ēģiptes zemes, un arī viņus nebūs pārdot par vergu naudu.</div></div>
<div class="par"><div class="verse" verse="43"><div class="verse-label">43</div>Tev nebūs bargi pār viņu valdīt, bet būs bīties sava Dieva!</div></div>
<div class="par"><div class="verse" verse="44"><div class="verse-label">44</div>Bet vergus un verdzenes, kas tev ir, pērc no apkārtnē mītošām tautām, no tām jums būs pirkt vergus un verdzenes.</div></div>
<div class="par"><div class="verse" verse="45"><div class="verse-label">45</div>Arī no piedzīvotāju bērniem, no to pēcnācējiem, kurus viņi ir dzemdinājuši jūsu zemē, pērciet tos no viņu ciltīm, un tie lai ir jums par īpašumu.</div></div>
<div class="par"><div class="verse" verse="46"><div class="verse-label">46</div>Un dodiet tos tālāk kā mantojumu saviem bērniem pēc jums, ka tie ir viņiem par pastāvīgu īpašumu, un lai tie jums vergo; bet pār saviem brāļiem, Israēla bērniem, lai neviens cietsirdīgi nevalda!</div></div>
<div class="par"><div class="verse" verse="47"><div class="verse-label">47</div>Un, ja kāds svešinieks vai piedzīvotājs, pie tevis dzīvodams, nāk pie rocības, bet tavs brālis pie viņa panīkst un top pārdots tam svešiniekam, kas pie tevis mīt, vai arī kādam no svešinieka cilts,</div></div>
<div class="par"><div class="verse" verse="48"><div class="verse-label">48</div>tad viņu var atpirkt, pēc tam kad tas ir ticis pārdots; kāds no viņa tuviniekiem var to atpirkt.</div></div>
<div class="par"><div class="verse" verse="49"><div class="verse-label">49</div>Vai nu tēva brālis, vai tēva brāļa dēls var viņu izpirkt, vai kāds no viņa cilts asinsradiem var viņu izpirkt, vai, ja viņa paša rocība to atļauj, viņš var arī pats sevi izpirkt.</div></div>
<div class="par"><div class="verse" verse="50"><div class="verse-label">50</div>Un tam jāskaita laiks kopā ar viņa pircēju, sākot ar gadu, kad tas tika pārdots, līdz gaviļu gadam; viņa izpirkšanas maksa lai ir atbilstoša gadu skaitam, cik ilgi viņš kā algādzis ir tam kalpojis.</div></div>
<div class="par"><div class="verse" verse="51"><div class="verse-label">51</div>Ja vēl daudz gadu, tad pēc to skaita lai viņš dod par savu izpirkšanu no tās naudas, par ko viņš ir pirkts.</div></div>
<div class="par"><div class="verse" verse="52"><div class="verse-label">52</div>Bet, ja maz gadu vēl atlicis līdz gaviļu gadam, tad lai tos saskaita, un pēc to skaita lai viņš dod savu izpirkšanas maksu.</div></div>
<div class="par"><div class="verse" verse="53"><div class="verse-label">53</div>Viņa gadus lai pielīdzina algādžu gadiem, un ar varmācību no augšas lai neviens uz viņu nelūkojas tavā priekšā.</div></div>
<div class="par"><div class="verse" verse="54"><div class="verse-label">54</div>Un, ja viņš tā netop izpirkts, tad lai viņš iziet brīvībā gaviļu gadā, viņš un viņa bērni līdz ar viņu.</div></div>
<div class="par"><div class="verse" verse="55"><div class="verse-label">55</div>Jo jūs, Israēla bērni, esat Mani kalpi, ko Es esmu izvedis no Ēģiptes zemes - Es, Tas Kungs, jūsu Dievs!"</div></div>
    </body>
</html>
