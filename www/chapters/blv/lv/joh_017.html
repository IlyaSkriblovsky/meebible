
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tā Jēzus runāja un, Savas acis uz debesīm pacēlis, sacīja: "Tēvs, Mana stunda ir nākusi: apskaidro Savu Dēlu, lai Dēls apskaidro Tevi.</div></div>
<div class="par"><div class="verse" verse="2"><div class="verse-label">2</div>Itin kā Tu Viņam esi devis varu pār visu miesu, lai Viņš visiem, ko Tu Viņam esi devis, dotu mūžīgo dzīvību.</div></div>
<div class="par"><div class="verse" verse="3"><div class="verse-label">3</div>Bet šī ir mūžīgā dzīvība, ka viņi atzīst Tevi, vienīgo patieso Dievu, un to, ko Tu esi sūtījis, Jēzu Kristu.</div></div>
<div class="par"><div class="verse" verse="4"><div class="verse-label">4</div>Es Tevi esmu paaugstinājis virs zemes, pabeigdams to darbu, ko darīt Tu Man esi uzdevis.</div></div>
<div class="par"><div class="verse" verse="5"><div class="verse-label">5</div>Un tagad apskaidro Tu Mani, Tēvs, ar to skaidrību, kas Man bija pie Tevis, pirms pasaule bija.</div></div>
<div class="par"><div class="verse" verse="6"><div class="verse-label">6</div>Es Tavu Vārdu esmu darījis zināmu cilvēkiem, ko Tu Man no pasaules esi devis. Tavi tie bija, un Man Tu viņus devi, un Tavus vārdus tie ir turējuši.</div></div>
<div class="par"><div class="verse" verse="7"><div class="verse-label">7</div>Tagad viņi ir atzinuši, ka viss, ko Tu Man esi devis, ir no Tevis;</div></div>
<div class="par"><div class="verse" verse="8"><div class="verse-label">8</div>jo tos vārdus, ko Tu Man devi, Es esmu devis viņiem, un viņi tos uzņēmuši un patiesi atzinuši, ka Es esmu nācis no Tevis, un ticējuši, ka Tu Mani esi sūtījis.</div></div>
<div class="par"><div class="verse" verse="9"><div class="verse-label">9</div>Es lūdzu par viņiem; Es nelūdzu par pasauli, bet par tiem, ko Tu Man esi devis, jo viņi ir Tavi.</div></div>
<div class="par"><div class="verse" verse="10"><div class="verse-label">10</div>Un viss, kas ir Mans, tas ir Tavs, un, kas ir Tavs, ir Mans, un Es esmu apskaidrots viņos.</div></div>
<div class="par"><div class="verse" verse="11"><div class="verse-label">11</div>Es vairs neesmu pasaulē, bet viņi ir pasaulē, un Es eimu pie Tevis. Svētais Tēvs, uzturi tos Savā Vārdā, ko Tu Man esi devis, lai viņi ir viens, itin kā mēs.</div></div>
<div class="par"><div class="verse" verse="12"><div class="verse-label">12</div>Kamēr Es biju pie viņiem, Es tos uzturēju Tavā Vārdā, ko Tu Man esi devis, un pasargāju tos, ka neviens nav pazudis kā vien pazušanas dēls, lai raksti piepildītos.</div></div>
<div class="par"><div class="verse" verse="13"><div class="verse-label">13</div>Bet tagad Es eimu pie Tevis; un par to Es runāju pasaulē, lai Mans prieks viņos būtu pilnīgs.</div></div>
<div class="par"><div class="verse" verse="14"><div class="verse-label">14</div>Tavus vārdus Es tiem esmu devis, un pasaule viņus ir ienīdusi, tāpēc ka viņi nav no pasaules, tāpat kā Es neesmu no pasaules.</div></div>
<div class="par"><div class="verse" verse="15"><div class="verse-label">15</div>Es nelūdzu, lai Tu viņus paņemtu no pasaules, bet lai Tu viņus pasargātu no ļauna.</div></div>
<div class="par"><div class="verse" verse="16"><div class="verse-label">16</div>Viņi nav no pasaules, tāpat kā Es neesmu no pasaules.</div></div>
<div class="par"><div class="verse" verse="17"><div class="verse-label">17</div>Svētī tos patiesībā; Tavi vārdi ir patiesība.</div></div>
<div class="par"><div class="verse" verse="18"><div class="verse-label">18</div>Tāpat kā Tu Mani esi sūtījis pasaulē, arī Es viņus esmu sūtījis pasaulē.</div></div>
<div class="par"><div class="verse" verse="19"><div class="verse-label">19</div>Un viņu labā Es pats svētījos nāvē, lai arī viņi būtu patiesībā svētīti.</div></div>
<div class="par"><div class="verse" verse="20"><div class="verse-label">20</div>Bet ne par viņiem vien Es lūdzu, bet arī par tiem, kas caur viņu vārdiem Man ticēs.</div></div>
<div class="par"><div class="verse" verse="21"><div class="verse-label">21</div>Lai visi ir viens, itin kā Tu, Tēvs, Manī un Es Tevī, lai arī viņi ir Mūsos, lai pasaule ticētu, ka Tu Mani esi sūtījis.</div></div>
<div class="par"><div class="verse" verse="22"><div class="verse-label">22</div>Un to skaidrību, ko Tu Man esi devis, Es esmu devis viņiem, lai viņi ir viens, tāpat kā Mēs esam viens:</div></div>
<div class="par"><div class="verse" verse="23"><div class="verse-label">23</div>Es viņos un Tu Manī, ka viņi ir pilnīgi viens, lai pasaule atzīst, ka Tu esi Mani sūtījis un viņus esi mīlējis tāpat, kā Tu Mani esi mīlējis.</div></div>
<div class="par"><div class="verse" verse="24"><div class="verse-label">24</div>Tēvs, Es gribu, lai, kur Es esmu, arī tie ir pie Manis, ko Tu Man esi devis, lai viņi redzētu Manu skaidrību, ko Tu Man esi devis, tāpēc ka Tu Mani esi mīlējis, pirms pasaule bija radīta.</div></div>
<div class="par"><div class="verse" verse="25"><div class="verse-label">25</div>Taisnais Tēvs! Pasaule Tevi nav atzinusi, bet Es Tevi esmu atzinis, un šie ir atzinuši, ka Tu Mani esi sūtījis.</div></div>
<div class="par"><div class="verse" verse="26"><div class="verse-label">26</div>Un Es viņiem esmu darījis zināmu Tavu Vārdu un darīšu To zināmu, lai mīlestība, ar ko Tu Mani esi mīlējis, būtu viņos un arī Es būtu viņos."</div></div>
    </body>
</html>
