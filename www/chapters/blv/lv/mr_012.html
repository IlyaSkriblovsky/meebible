
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Viņš tiem iesāka runāt līdzībās: "Kāds cilvēks stādīja vīnadārzu un ap to uzcēla sētu, un raka vīna spaidu, un uzcēla torni, un to izdeva vīna dārzniekiem, un aizceļoja.</div></div>
<div class="par"><div class="verse" verse="2"><div class="verse-label">2</div>Un, kad bija laiks, viņš sūtīja pie vīna dārzniekiem kādu kalpu saņemt no dārzniekiem savu tiesu vīnadārza augļu.</div></div>
<div class="par"><div class="verse" verse="3"><div class="verse-label">3</div>Bet viņi to ņēma un šauta un sūtīja tukšā atpakaļ.</div></div>
<div class="par"><div class="verse" verse="4"><div class="verse-label">4</div>Un viņš sūtīja atkal citu kalpu pie tiem; un to tie sasita un apsmēja.</div></div>
<div class="par"><div class="verse" verse="5"><div class="verse-label">5</div>Un viņš sūtīja vēl citu. Un šo tie nonāvēja. Un vēl daudz citus; un no tiem tie citus šauta un citus nonāvēja.</div></div>
<div class="par"><div class="verse" verse="6"><div class="verse-label">6</div>Un viņam bija vēl viens vienīgs dēls, ko viņš mīlēja, arī to viņš beidzot pie tiem sūtīja un sacīja: taču no mana dēla tie bīsies.</div></div>
<div class="par"><div class="verse" verse="7"><div class="verse-label">7</div>Bet šie vīna dārznieki sacīja cits uz citu: šis ir tas mantinieks! Nāciet, nokausim to, tad mantojums būs mūsu.</div></div>
<div class="par"><div class="verse" verse="8"><div class="verse-label">8</div>Un tie viņu ņēma, nokāva un izmeta no vīnadārza ārā.</div></div>
<div class="par"><div class="verse" verse="9"><div class="verse-label">9</div>Ko nu vīnadārza kungs darīs? Viņš nāks un nogalinās dārzniekus un izdos vīnadārzu citiem.</div></div>
<div class="par"><div class="verse" verse="10"><div class="verse-label">10</div>Vai jūs šo vārdu neesat lasījuši? Tas akmens, ko nama cēlēji atmetuši, ir kļuvis par stūra akmeni:</div></div>
<div class="par"><div class="verse" verse="11"><div class="verse-label">11</div>no Tā Kunga tas ir un ir brīnums mūsu acīs."</div></div>
<div class="par"><div class="verse" verse="12"><div class="verse-label">12</div>Un tie meklēja Viņu rokā dabūt un bijās no ļaudīm, jo tie nomanīja, ka Viņš uz tiem šo līdzību bija sacījis; un, Viņu atstājuši, tie aizgāja.</div></div>
<div class="par"><div class="verse" verse="13"><div class="verse-label">13</div>Un tie sūta pie Viņa kādus no farizejiem un Hēroda sulaiņiem, lai Viņu ķertu Viņa runā.</div></div>
<div class="par"><div class="verse" verse="14"><div class="verse-label">14</div>Un tie nāca un Viņam saka: "Mācītāj, mēs zinām, ka Tu esi patiesīgs un negribi iztapt nevienam; jo Tu neuzlūko cilvēka vaigu, bet māci patiesi Dieva ceļu: vai ir atļauts dot ķeizaram nodevas vai ne? Vai lai dodam vai nedodam?"</div></div>
<div class="par"><div class="verse" verse="15"><div class="verse-label">15</div>Bet, viņu viltību pazīdams, Viņš tiem sacīja: "Kam jūs Mani kārdināt? Atnesiet Man denāriju, lai Es to redzu."</div></div>
<div class="par"><div class="verse" verse="16"><div class="verse-label">16</div>Un tie atnesa. Tad Viņš tiem saka: "Kā attēls šis ir un uzraksts?" Bet tie Viņam sacīja: "Ķeizara."</div></div>
<div class="par"><div class="verse" verse="17"><div class="verse-label">17</div>Un Jēzus tiem sacīja: "Tad dodiet ķeizaram, kas ķeizaram pieder, un Dievam, kas Dievam pieder." Un tie izbrīnījās par Viņu.</div></div>
<div class="par"><div class="verse" verse="18"><div class="verse-label">18</div>Un saduķeji, kas saka augšāmcelšanos neesam, nāca pie Viņa un Viņu jautāja, sacīdami:</div></div>
<div class="par"><div class="verse" verse="19"><div class="verse-label">19</div>"Mācītāj, Mozus mums ir rakstījis: ja kam brālis mirst, kas sievu atstāj bez bērniem, tad viņa brālim tā sieva jāapņem un savam brālim jārada dzimums.</div></div>
<div class="par"><div class="verse" verse="20"><div class="verse-label">20</div>Tad nu bija septiņi brāļi. Un pirmais apņēma sievu un mirdams neatstāja dzimuma.</div></div>
<div class="par"><div class="verse" verse="21"><div class="verse-label">21</div>Un otrs viņu apņēma un nomira, un tas arī neatstāja dzimuma. Un tāpat trešais.</div></div>
<div class="par"><div class="verse" verse="22"><div class="verse-label">22</div>Un visi septiņi to apņēma un bērnu neatstāja. Beidzot pēc visiem nomira arī sieva.</div></div>
<div class="par"><div class="verse" verse="23"><div class="verse-label">23</div>Tad nu pie augšāmcelšanās, kad tie augšāmcelsies, kuram no viņiem tā sieva piederēs? Jo visiem septiņiem tā bijusi par sievu."</div></div>
<div class="par"><div class="verse" verse="24"><div class="verse-label">24</div>Jēzus tiem sacīja: "Vai jūs nealojaties, tādēļ ka jūs rakstus neprotat, nedz Dieva spēku?</div></div>
<div class="par"><div class="verse" verse="25"><div class="verse-label">25</div>Jo, kad tie celsies augšām no miroņiem, tad tie nedz precēs, nedz taps precēti, bet tie būs kā eņģeļi debesīs.</div></div>
<div class="par"><div class="verse" verse="26"><div class="verse-label">26</div>Bet par mirušiem, ka tie taps uzmodināti, vai jūs Mozus grāmatā neesat lasījuši, ka Dievs pie ērkšķu krūma uz to runājis, sacīdams: Es esmu Ābrahāma Dievs un Īzāka Dievs, un Jēkaba Dievs.</div></div>
<div class="par"><div class="verse" verse="27"><div class="verse-label">27</div>Dievs nav mirušo, bet dzīvo Dievs! Jūs ļoti alojaties."</div></div>
<div class="par"><div class="verse" verse="28"><div class="verse-label">28</div>Un kāds no rakstu mācītājiem, kas bija noklausījies šai viņu sarunā, ka Viņš tiem labi bija atbildējis, nāca un Viņam vaicāja: "Kurš ir augstākais bauslis par visiem?"</div></div>
<div class="par"><div class="verse" verse="29"><div class="verse-label">29</div>Jēzus atbildēja: "Augstākais ir: klausies, Israēl, Tas Kungs, mūsu Dievs, ir viens vienīgs Kungs.</div></div>
<div class="par"><div class="verse" verse="30"><div class="verse-label">30</div>Un tev būs To Kungu savu Dievu mīlēt no visas savas sirds un no visas savas dvēseles, un no visa sava prāta, un no visa sava spēka.</div></div>
<div class="par"><div class="verse" verse="31"><div class="verse-label">31</div>Otrs ir šis: tev būs mīlēt savu tuvāku kā sevi pašu; cita lielāka baušļa par šiem nav."</div></div>
<div class="par"><div class="verse" verse="32"><div class="verse-label">32</div>Un rakstu mācītājs Viņam sacīja: "Gan labi, Mācītāj, tas ir tiesa, ko Tu sacījis: viens vienīgs Dievs ir, un cita nav kā Viņš vien,</div></div>
<div class="par"><div class="verse" verse="33"><div class="verse-label">33</div>un: To mīlēt no visas sirds un no visa prāta, un no visas dvēseles, un no visa spēka, un tuvāko mīlēt kā sevi pašu - tas ir vairāk nekā visi dedzināmie un citi upuri."</div></div>
<div class="par"><div class="verse" verse="34"><div class="verse-label">34</div>Un Jēzus, redzēdams, ka tas gudri bija atbildējis, uz to sacīja: "Tu neesi tālu no Dieva valstības." Un neviens vairs neuzdrošinājās Viņam jautāt.</div></div>
<div class="par"><div class="verse" verse="35"><div class="verse-label">35</div>Un Jēzus atbildēja un sacīja, mācīdams Templī: "Kā rakstu mācītāji saka, ka Kristus esot Dāvida dēls?</div></div>
<div class="par"><div class="verse" verse="36"><div class="verse-label">36</div>Jo tas pats Dāvids ir sacījis Svētā Gara spēkā: Tas Kungs ir sacījis uz manu Kungu: sēdies pa Manu labo roku, tiekāms Es Tavus ienaidniekus lieku par pameslu Tavām kājām.</div></div>
<div class="par"><div class="verse" verse="37"><div class="verse-label">37</div>Dāvids pats Viņu sauc par Kungu; kā tad Tas ir viņa dēls?" Un lielais ļaužu pulks Viņu labprāt klausījās.</div></div>
<div class="par"><div class="verse" verse="38"><div class="verse-label">38</div>Un Viņš Savā mācībā sacīja: "Sargaities no rakstu mācītājiem, kam tīk garos svārkos staigāt un tirgus laukumos tapt sveicinātiem</div></div>
<div class="par"><div class="verse" verse="39"><div class="verse-label">39</div>un sinagogās sēdēt pirmajās vietās un goda vietās viesībās,</div></div>
<div class="par"><div class="verse" verse="40"><div class="verse-label">40</div>kas aprij atraitņu namus un liekulībā tur garas lūgšanas. Šie dabūs jo grūtu sodu."</div></div>
<div class="par"><div class="verse" verse="41"><div class="verse-label">41</div>Un Jēzus nosēdās ziedojumu šķirstam pretī un skatījās, kā ļaudis naudu meta šķirstā; un daudz bagātu iemeta daudz.</div></div>
<div class="par"><div class="verse" verse="42"><div class="verse-label">42</div>Un kāda nabaga atraitne nāca un iemeta divi artavas, tas ir viens kvadrants.</div></div>
<div class="par"><div class="verse" verse="43"><div class="verse-label">43</div>Un Viņš pieaicināja Savus mācekļus un tiem sacīja: "Patiesi Es jums saku: šī nabaga atraitne vairāk ir iemetusi nekā visi, kas ziedojumus šķirstā ir metuši.</div></div>
<div class="par"><div class="verse" verse="44"><div class="verse-label">44</div>Jo visi no savas pārpilnības ir metuši; bet šī no savas nabadzības ir iemetusi visu, kas tai bija, visu savu padomu."</div></div>
    </body>
</html>
