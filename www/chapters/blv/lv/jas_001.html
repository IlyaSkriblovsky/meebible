
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jēkabs, Dieva un Kunga Jēzus Kristus kalps, sūta sveicienu divpadsmit ciltīm, kas dzīvo izkaisītas.</div></div>
<div class="par"><div class="verse" verse="2"><div class="verse-label">2</div>Turiet, mani brāļi, to par lielu prieku, ka jūs krītat dažādās kārdināšanās,</div></div>
<div class="par"><div class="verse" verse="3"><div class="verse-label">3</div>zinādami, ka jūsu ticības pārbaudīšana rada izturību.</div></div>
<div class="par"><div class="verse" verse="4"><div class="verse-label">4</div>Bet izturība lai parādās darbā līdz galam, ka jūs būtu pilnīgi caurcaurim un jums nebūtu nekāda trūkuma.</div></div>
<div class="par"><div class="verse" verse="5"><div class="verse-label">5</div>Bet, ja kādam no jums trūkst gudrības, tas lai to lūdz no Dieva, kas visiem dod devīgi un nepārmezdams, un viņam taps dots.</div></div>
<div class="par"><div class="verse" verse="6"><div class="verse-label">6</div>Bet lai viņš lūdz ticībā, nemaz nešaubīdamies, jo, kas šaubās, līdzinās vēja dzītam un mētātam jūras vilnim.</div></div>
<div class="par"><div class="verse" verse="7"><div class="verse-label">7</div>Jo tāds cilvēks, vīrs ar dalītu dvēseli, nepastāvīgs visos savos ceļos,</div></div>
<div class="par"><div class="verse" verse="8"><div class="verse-label">8</div>lai nedomā, ka viņš no Tā Kunga ko saņems.</div></div>
<div class="par"><div class="verse" verse="9"><div class="verse-label">9</div>Bet lai zemais brālis lepojas ar savu augstumu,</div></div>
<div class="par"><div class="verse" verse="10"><div class="verse-label">10</div>bet bagātais ar savu zemumu, jo kā zāles zieds viņš iznīks.</div></div>
<div class="par"><div class="verse" verse="11"><div class="verse-label">11</div>Jo saule uzlec ar savu svelmi un izkaltē zāli, un viņas zieds nokrīt, un tās vaiga skaistums iet bojā. Tāpat bagātnieks novītīs savās gaitās.</div></div>
<div class="par"><div class="verse" verse="12"><div class="verse-label">12</div>Svētīgs tas vīrs, kas pastāv kārdināšanā, jo, norūdījumu sasniedzis, tas saņems dzīvības vainagu, ko Viņš ir apsolījis tiem, kas Viņu mīl.</div></div>
<div class="par"><div class="verse" verse="13"><div class="verse-label">13</div>Neviens, kas tiek kārdināts, lai nesaka: Dievs mani kārdina, - jo ļaunām kārdināšanām Dievs nav pieejams, un pats Viņš nevienu nekārdina.</div></div>
<div class="par"><div class="verse" verse="14"><div class="verse-label">14</div>Bet katru kārdina viņa paša kārība, to vilinādama un valdzinādama.</div></div>
<div class="par"><div class="verse" verse="15"><div class="verse-label">15</div>Pēc tam kārība, kad tā ieņēmusies, dzemdē grēku, bet grēks padarīts dzemdē nāvi.</div></div>
<div class="par"><div class="verse" verse="16"><div class="verse-label">16</div>Nemaldaities, mani mīļie brāļi!</div></div>
<div class="par"><div class="verse" verse="17"><div class="verse-label">17</div>Katrs labs devums un katra pilnīga dāvana nāk no augšienes, no gaismas Tēva, pie kura nav ne pārmaiņas, ne pārgrozības ēnas.</div></div>
<div class="par"><div class="verse" verse="18"><div class="verse-label">18</div>No brīvas gribas Viņš mūs ir dzemdinājis ar patiesības vārdu, lai mēs būtu Viņa radījumu pirmaji.</div></div>
<div class="par"><div class="verse" verse="19"><div class="verse-label">19</div>Zinait, mani mīļie brāļi: lai ikviens cilvēks ir čakls klausīties, kūtrs runāt, kūtrs dusmoties,</div></div>
<div class="par"><div class="verse" verse="20"><div class="verse-label">20</div>jo cilvēka dusmas nesagādā Dieva taisnību.</div></div>
<div class="par"><div class="verse" verse="21"><div class="verse-label">21</div>Tāpēc, nolikdami visu netīrību un lielo ļaunprātību, lēnprātībā saņemiet iedēstīto vārdu, kas var izglābt jūsu dvēseles.</div></div>
<div class="par"><div class="verse" verse="22"><div class="verse-label">22</div>Bet esiet vārda darītāji un ne tikai klausītāji, paši sevi maldinādami.</div></div>
<div class="par"><div class="verse" verse="23"><div class="verse-label">23</div>Jo, ja kāds ir vārda klausītājs un ne darītājs, tas līdzinās vīram, kas savu miesīgo seju aplūko spogulī.</div></div>
<div class="par"><div class="verse" verse="24"><div class="verse-label">24</div>Jo viņš sevi aplūko un aiziet un tūlīt aizmirst, kāds viņš bija.</div></div>
<div class="par"><div class="verse" verse="25"><div class="verse-label">25</div>Bet, kas ieskatīsies un paliks pilnīgajā svabadības likumā, nebūdams aizmāršīgs klausītājs, bet darba darītājs, tas būs svētīgs savā darbībā.</div></div>
<div class="par"><div class="verse" verse="26"><div class="verse-label">26</div>Ja kāds šķietas Dievam kalpojam un nesavalda savu mēli, bet maldina savu sirdi, tā kalpošana ir velta.</div></div>
<div class="par"><div class="verse" verse="27"><div class="verse-label">27</div>Tīra un neapgānīta kalpošana Dieva Tēva priekšā ir šī: pieskatīt bāriņus un atraitnes viņu bēdās, sevi no pasaules pasargāt neapgānītu.</div></div>
    </body>
</html>
