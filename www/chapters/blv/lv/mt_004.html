
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Gars Jēzu aizveda tuksnesī, ka Tas taptu velna kārdināts.</div></div>
<div class="par"><div class="verse" verse="2"><div class="verse-label">2</div>Un, kad Viņš četrdesmit dienas un četrdesmit naktis bija gavējis, tad Tam gribējās ēst.</div></div>
<div class="par"><div class="verse" verse="3"><div class="verse-label">3</div>Un kārdinātājs piestājās pie Viņa un sacīja: "Ja Tu esi Dieva Dēls, tad saki, lai šie akmeņi top par maizi."</div></div>
<div class="par"><div class="verse" verse="4"><div class="verse-label">4</div>Bet Viņš atbildēja un sacīja: "Stāv rakstīts: cilvēks nedzīvo no maizes vien, bet no ikkatra vārda, kas iziet no Dieva mutes."</div></div>
<div class="par"><div class="verse" verse="5"><div class="verse-label">5</div>Tad velns Viņu noveda sev līdzi uz svēto pilsētu, uzcēla Viņu pašā Dieva nama jumta galā un saka:</div></div>
<div class="par"><div class="verse" verse="6"><div class="verse-label">6</div>"Ja Tu esi Dieva Dēls, tad nolaidies zemē, jo stāv rakstīts: Viņš Saviem eņģeļiem par Tevi pavēlēs, un tie Tevi nesīs uz rokām, ka Tu Savu kāju pie akmens nepiedauzi."</div></div>
<div class="par"><div class="verse" verse="7"><div class="verse-label">7</div>Tad Jēzus tam sacīja: "Atkal stāv rakstīts: Dievu, savu Kungu, tev nebūs kārdināt."</div></div>
<div class="par"><div class="verse" verse="8"><div class="verse-label">8</div>Atkal velns To ved sev līdzi uz ļoti augstu kalnu un rāda Viņam visas pasaules valstis un viņu godību,</div></div>
<div class="par"><div class="verse" verse="9"><div class="verse-label">9</div>un Viņam saka: "To visu es Tev gribu dot, ja Tu, zemē mezdamies, mani pielūgsi."</div></div>
<div class="par"><div class="verse" verse="10"><div class="verse-label">10</div>Tad Jēzus viņam saka: "Atkāpies, sātan! Jo stāv rakstīts: tev būs Dievu, savu Kungu, pielūgt un Viņam vien kalpot."</div></div>
<div class="par"><div class="verse" verse="11"><div class="verse-label">11</div>Tad velns Viņu atstāja. Un redzi, eņģeļi pie Viņa piestājās un Viņam kalpoja.</div></div>
<div class="par"><div class="verse" verse="12"><div class="verse-label">12</div>Bet Jēzus, dzirdēdams, ka Jānis nodots, atgriezās Galilejā.</div></div>
<div class="par"><div class="verse" verse="13"><div class="verse-label">13</div>Viņš atstāja Nacareti un aizgāja dzīvot Kapernaumā, piejūras pilsētā, Zebulona un Naftaļa robežās,</div></div>
<div class="par"><div class="verse" verse="14"><div class="verse-label">14</div>ka piepildītos pravieša Jesajas vārds, kas saka:</div></div>
<div class="par"><div class="verse" verse="15"><div class="verse-label">15</div>Zebulona zeme un Naftaļa zeme, piejūras ceļš, Aizjordāna, citu tautu Galileja,</div></div>
<div class="par"><div class="verse" verse="16"><div class="verse-label">16</div>ļaudis, kas sēdēja tumsībā, redz lielu gaišumu, un tiem, kas sēdēja nāves zemē un ēnā, gaisma uzlēkusi. -</div></div>
<div class="par"><div class="verse" verse="17"><div class="verse-label">17</div>No tā laika Jēzus iesāka sludināt, sacīdams: "Atgriezieties no grēkiem, jo Debesu valstība tuvu klāt pienākusi."</div></div>
<div class="par"><div class="verse" verse="18"><div class="verse-label">18</div>Un, staigādams gar Galilejas jūru, Jēzus ieraudzīja divi brāļus, Sīmani, sauktu Pēteri, un Andreju, viņa brāli, tīklu jūrā izmetam, jo tie bija zvejnieki.</div></div>
<div class="par"><div class="verse" verse="19"><div class="verse-label">19</div>Un Viņš uz tiem saka: "Nāciet Man līdzi, Es jūs darīšu par cilvēku zvejniekiem."</div></div>
<div class="par"><div class="verse" verse="20"><div class="verse-label">20</div>Un tie tūdaļ atstāja savus tīklus un sekoja Viņam.</div></div>
<div class="par"><div class="verse" verse="21"><div class="verse-label">21</div>Un, no turienes tālāk iedams, Viņš ieraudzīja citus divi brāļus, Jēkabu, Cebedeja dēlu, un Jāni, viņa brāli, laivā kopā ar savu tēvu Cebedeju tīklus lāpām, un Viņš tos aicināja.</div></div>
<div class="par"><div class="verse" verse="22"><div class="verse-label">22</div>Un tie tūdaļ atstāja laivu un savu tēvu un sekoja Viņam.</div></div>
<div class="par"><div class="verse" verse="23"><div class="verse-label">23</div>Un Jēzus staigāja pa visu Galileju, mācīdams viņu sinagogās un sludinādams Valstības evaņģēliju un dziedinādams visas slimības un sērgas tautā.</div></div>
<div class="par"><div class="verse" verse="24"><div class="verse-label">24</div>Un Viņa slava izpaudās pa visu Sīriju; un pie Viņa atnesa visus neveselos, dažādu sērgu un sāpju pārņemtus un velna apsēstus, mēnessērdzīgus un triekas ķertus, un Viņš tos dziedināja.</div></div>
<div class="par"><div class="verse" verse="25"><div class="verse-label">25</div>Un daudz ļaužu no Galilejas, no Dekapoles, no Jeruzālemes, no Jūdejas un no viņpus Jordānas gāja Viņam pakaļ.</div></div>
    </body>
</html>
