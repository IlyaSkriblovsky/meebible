
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad atkal nāca pār mani Tā Kunga vārds:</div></div>
<div class="par"><div class="verse" verse="2"><div class="verse-label">2</div>"Ej un kliedz Jeruzālemei ausīs: tā saka Tas Kungs: Es atceros tevi, kad tu vēl plauki jaunības košumā un degi līgavas mīlestībā un sekoji Man tuksnesī, posta zemē.</div></div>
<div class="par"><div class="verse" verse="3"><div class="verse-label">3</div>Jo Israēls toreiz bija veltīts Tam Kungam, tie bija Viņa augļu pirmaji; visi, kas no viņa gribēja ko paņemt sev, noziedzās, ļaunums nāca pār tiem," saka Tas Kungs.</div></div>
<div class="par"><div class="verse" verse="4"><div class="verse-label">4</div>Klausaities Tā Kunga vārdu, Jēkaba nams un visas Israēla nama ciltis!</div></div>
<div class="par"><div class="verse" verse="5"><div class="verse-label">5</div>Tā saka Tas Kungs: "Vai tad jūsu tēvi atrada kādu netaisnību Manī, ka tie atkrita no Manis, sekoja beznozīmīgiem elkiem un kļuva tukši?</div></div>
<div class="par"><div class="verse" verse="6"><div class="verse-label">6</div>Tie neprasīja: kur ir Tas Kungs, kas mūs izveda no Ēģiptes zemes, kas mūs izvadīja tuksnesī cauri tukšai, klajai un aizu pārklātai zemei, cauri tumsai un sausumam, cauri zemei, kur nestaigā neviens ceļinieks un kur neviens arī nedzīvo?</div></div>
<div class="par"><div class="verse" verse="7"><div class="verse-label">7</div>Kad Es jūs ievedu auglīgajā zemē, lai jūs baudītu tās augļus un labumus, tad jūs ienācāt un padarījāt nešķīstu Manu zemi, sagandējāt to un pārvērtāt Manu īpašumu par riebuma pilnu vietu!</div></div>
<div class="par"><div class="verse" verse="8"><div class="verse-label">8</div>Priesteri neprasīja: kur ir Tas Kungs? Bauslības sargi Mani nepazina, tautas vadītāji atkrita no Manis, pravieši sludināja Baala vārdā un sekoja elkiem, kas taču nevar palīdzēt.</div></div>
<div class="par"><div class="verse" verse="9"><div class="verse-label">9</div>Tādēļ Es vēl iešu ar jums tiesā un ar jūsu bērnu bērniem, saka Tas Kungs,</div></div>
<div class="par"><div class="verse" verse="10"><div class="verse-label">10</div>brauciet uz kitejiešu krastiem un pārliecinieties; sūtiet uz Kedaru, izziniet sīki un pārbaudiet, vai tas jebkad ir kur noticis,</div></div>
<div class="par"><div class="verse" verse="11"><div class="verse-label">11</div>ka kāda tauta būtu mainījusi savus dievus - un tie nav pat dievi! Bet Mana tauta ir pārmainījusi savu vareno Dievu pret bezspēcīgiem elkiem!</div></div>
<div class="par"><div class="verse" verse="12"><div class="verse-label">12</div>Šausminieties par to, debesis, un drebiet un sastingstiet izbrīnā!" saka Tas Kungs.</div></div>
<div class="par"><div class="verse" verse="13"><div class="verse-label">13</div>"Jo Mana tauta ir atļāvusies divkārtēju grēku: tie atstājuši Mani, dzīvā ūdens avotu, un izrakuši sev akas, cauras akas, kas nepatur sevī ūdeni!</div></div>
<div class="par"><div class="verse" verse="14"><div class="verse-label">14</div>Vai tad Israēls ir vergs vai īpašnieka mājā dzimis dzimtcilvēks? Kādēļ tad viņš ir pamests izlaupīšanai?</div></div>
<div class="par"><div class="verse" verse="15"><div class="verse-label">15</div>Lauvas rūc pret viņu, tie paceļ savu balsi un posta viņa zemi, viņa pilsētas ir nodedzinātas; tur neviens vairs nedzīvo.</div></div>
<div class="par"><div class="verse" verse="16"><div class="verse-label">16</div>Arī Nofas un Tapanhes ēģiptiešu ļaudis ir noganījuši tavu pakausi.</div></div>
<div class="par"><div class="verse" verse="17"><div class="verse-label">17</div>Vai tu nedari to pats sev, jo tu atstāj To Kungu, savu Dievu, un pie tam katru reizi tai laikā, kad Viņš gribēja tevi vadīt pa pareizo ceļu?</div></div>
<div class="par"><div class="verse" verse="18"><div class="verse-label">18</div>Un tagad - kādēļ tev jāskrien uz Ēģipti dzert Šihoras ūdeni; kādēļ tev jāskrien uz Asīriju, lai dzertu Eifratas upes ūdeni?</div></div>
<div class="par"><div class="verse" verse="19"><div class="verse-label">19</div>Tavs paša ļaunums tev kļuvis par nelaimi, un tava neuzticība ieved tevi sodā. Tādēļ tev jāatzīst un jāsaprot, cik ļauni un bēdīgi ir tas, ka tu esi atstājis To Kungu, savu Dievu, un ka tev nav vairs pret Mani bijības!" tā saka Dievs, Tas Kungs Cebaots.</div></div>
<div class="par"><div class="verse" verse="20"><div class="verse-label">20</div>"Jo no seniem laikiem tu esi kratījis nost savu jūgu un rāvis kopā savas saites un sacījis: es negribu tā pakļauts būt! - Nē, un tomēr uz visiem augstajiem pakalniem un zem visiem zaļajiem kokiem tu noliecies elku kalpībā kā netikle.</div></div>
<div class="par"><div class="verse" verse="21"><div class="verse-label">21</div>Un tomēr Es tevi dēstīju kā labu auglīgu zaru, īstu vīnakoku. Ak, kā tu esi pārvērties par svešu meža vīnakoka atvasi!</div></div>
<div class="par"><div class="verse" verse="22"><div class="verse-label">22</div>Jebšu tu mazgātos ar sārmu un lietotu ziepju vai cik daudz, tavs noziegums tomēr kā netīrumu traips paliks Manā priekšā!" saka Dievs Tas Kungs.</div></div>
<div class="par"><div class="verse" verse="23"><div class="verse-label">23</div>"Kā tu vari sacīt: es neesmu aptraipījusies, neesmu kalpojusi Baaliem? - Palūko tur ielejā, ko tu tur esi darījusi, tu kustīgā kamieļu māte, kas šurpu turpu skraida.</div></div>
<div class="par"><div class="verse" verse="24"><div class="verse-label">24</div>Un meža ēzeļu māte, kas apradusi ar tuksnesi, tvīkst kārībā. Kas var mazināt viņas dzimuma iekāres degsmi? Kas viņu meklē, tam nav tālu jāmeklē; viņas meklēšanās laikā tas viņu atradīs bez pūlēm.</div></div>
<div class="par"><div class="verse" verse="25"><div class="verse-label">25</div>Piesargi savas kājas, ka tu nepaliec bez kurpēm, un savu rīkli, ka tai nav jāmokās slāpēs! Bet tu saki: velti! Man patīk sveši mīļākie, un es tiem sekošu!</div></div>
<div class="par"><div class="verse" verse="26"><div class="verse-label">26</div>Kā zaglis, kad tas pienākts zādzībā, stāv nokaunējies, tā jākaunas Israēla namam, viņa ķēniņiem un dižkungiem, viņa priesteriem un praviešiem,</div></div>
<div class="par"><div class="verse" verse="27"><div class="verse-label">27</div>tiem, kas saka malkas gabalam: tu esi mans tēvs! - un akmenim: man tev jāpateicas par manu dzīvību! - Un Man tie pagriezuši muguru un ne vaigu. Bet, kad tiem uznāk nelaime, tad tie sauc: celies un palīdzi mums!</div></div>
<div class="par"><div class="verse" verse="28"><div class="verse-label">28</div>Kur tad ir tavi dievi, ko tu sev pats darināji? Lai tie ceļas, ja tie var tev palīdzēt vajadzības brīdī! Jo cik tev pilsētu, Jūda, tik tev arī dievu.</div></div>
<div class="par"><div class="verse" verse="29"><div class="verse-label">29</div>Kādēļ jūs sūdzaties par Mani? Jūs taču visi esat neuzticībā atkrituši no Manis!" saka Tas Kungs.</div></div>
<div class="par"><div class="verse" verse="30"><div class="verse-label">30</div>"Velti Es esmu sitis jūsu bērnus, tie manu pamācību nav pieņēmuši un nav nekā no tās mācījušies. Un zobens aprija jūsu praviešus kā plēsīgs lauva.</div></div>
<div class="par"><div class="verse" verse="31"><div class="verse-label">31</div>Ak jūs izvirtuļu cilts! Ņemiet jel vērā Tā Kunga vārdu! Vai tad Es esmu bijis Israēlam par tuksnesi vai par tumsas zemi? Kāpēc tad Mana tauta saka: mēs esam brīvi, mēs neatgriezīsimies vairs pie Tevis!</div></div>
<div class="par"><div class="verse" verse="32"><div class="verse-label">32</div>Vai tad jaunava aizmirst savu rotu un līgava savu grezno jostu? Bet Mana tauta ir Mani aizmirsusi jau kopš senām dienām!</div></div>
<div class="par"><div class="verse" verse="33"><div class="verse-label">33</div>Cik veikli tu proti iekārtoties, lai nodibinātu mīlas sakarus! Tādēļ tu savos ceļos esi pieradusi pat pie nozieguma.</div></div>
<div class="par"><div class="verse" verse="34"><div class="verse-label">34</div>Pat pie tavu drēbju vīlēm pielīp nabagu nenoziedzīgu ļaužu asinis, kurus tu nebūt neesi pārsteigusi tieši ielaušanās gadījumā.</div></div>
<div class="par"><div class="verse" verse="35"><div class="verse-label">35</div>Un tu tomēr saki: es esmu nevainīga! Viņa dusmas lai novēršas no manis! - Redzi, Es tevi saukšu pie atbildības tieši šo tavu vārdu dēļ, ka tu apgalvo: es neesmu grēkojusi!</div></div>
<div class="par"><div class="verse" verse="36"><div class="verse-label">36</div>Kādēļ tu tā steidzies mainīt savas valsts vadīšanas ceļus? Arī ar Ēģipti tu tāpat paliksi kaunā, kā tu paliki kaunā ar Asuru.</div></div>
<div class="par"><div class="verse" verse="37"><div class="verse-label">37</div>Arī no turienes tu aiziesi, rokas virs galvas sasizdama, jo Tas Kungs tos ir pametis, uz kuriem tu paļāvies, ar tiem tev nelaimēsies."</div></div>
    </body>
</html>
