
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir Tā Kunga vārds, kas nāca pār Joēlu, Petuēla dēlu.</div></div>
<div class="par"><div class="verse" verse="2"><div class="verse-label">2</div>Uzklausiet to jūs, vecākie, un pārdomājiet uzmanīgi arī jūs, visi pārējie zemes iedzīvotāji! Vai kaut kas līdzīgs ir jebkad noticis jūsu laikā vai jūsu tēvu dienās?</div></div>
<div class="par"><div class="verse" verse="3"><div class="verse-label">3</div>Stāstiet par to saviem bērniem un lieciet, lai jūsu bērni to stāsta tālāk saviem bērniem un viņu bērni atkal nākamai paaudzei!</div></div>
<div class="par"><div class="verse" verse="4"><div class="verse-label">4</div>Kas palika pāri cirmeņiem, to aprija siseņi, ko atstāja neskartu siseņi, to nograuza vaboles, un, kas paglābās no vabolēm, to apēda tārpi.</div></div>
<div class="par"><div class="verse" verse="5"><div class="verse-label">5</div>Uzmostieties, dzērāji, un raudiet! Vaimanājiet, vīna cienītāji, jaunā vīna dēļ, jo tas gājis zudumā jūsu mutei!</div></div>
<div class="par"><div class="verse" verse="6"><div class="verse-label">6</div>Varena un savā daudzumā neaptverama tauta brūk virsū manai zemei. Tai ir zobi kā lauvam un dzerokļi kā lauvas mātei.</div></div>
<div class="par"><div class="verse" verse="7"><div class="verse-label">7</div>Tā ir padarījusi manus vīnadārzus plikus un kailus un iznīcinājusi manus vīģes kokus, tiem apēzdama lapas un nograuzdama mizu. Liela daļa koku nolūzuši, pārējiem atlikuši tikai to kailie, apgrauztie zari.</div></div>
<div class="par"><div class="verse" verse="8"><div class="verse-label">8</div>Vaidi un vaimanā kā jaunava, kas tērpusies sēru drēbēs sava jaunības drauga dēļ!</div></div>
<div class="par"><div class="verse" verse="9"><div class="verse-label">9</div>Jo ēdamie un dzeramie upuri Tā Kunga namā vairs nenotiek, un priesteri, Tā Kunga kalpi, sēro.</div></div>
<div class="par"><div class="verse" verse="10"><div class="verse-label">10</div>Druvas ir nopostītas, tīrumi izskatās nožēlojami, labība ir pagalam, vīnakoki ir galīgi panīkuši, un ar eļļu ir gaužām bēdīgi.</div></div>
<div class="par"><div class="verse" verse="11"><div class="verse-label">11</div>Nelaimīgi ir zemkopji, arī vīna dārznieki: viņi vaid un sūdzas skaļā balsī par zaudētiem kviešiem un miežiem, jo tīrumos nekāda raža nav sagaidāma.</div></div>
<div class="par"><div class="verse" verse="12"><div class="verse-label">12</div>Vīnakoks ir nokaltis, vīģes koks neglābjami novītis; tāpat arī granātābeles, palmas un ābeles, visi koki laukā nokaltuši; viss prieks cilvēku bērniem ir zudis.</div></div>
<div class="par"><div class="verse" verse="13"><div class="verse-label">13</div>Apvelciet sēru drēbes, apjozieties un skumstiet, priesteri, šņukstiet skaļā balsī, jūs altāra kalpi! Ejiet un guliet cauru nakti, ielīduši sēru maisos, jo ēdamie un slakāmie upuri vairs nenotiek jūsu Dieva namā.</div></div>
<div class="par"><div class="verse" verse="14"><div class="verse-label">14</div>Izsludiniet svēto gavēni, sasauciet visu draudzi! Izsludiniet grēku nožēlas dienu! Sapulciniet tautas vecākos un visus zemes iedzīvotājus Tā Kunga, jūsu Dieva, namā un piesauciet To Kungu jo skaļā balsī.</div></div>
<div class="par"><div class="verse" verse="15"><div class="verse-label">15</div>Ak vai, cik drausmīga diena! Jau tuva ir pati Tā Kunga diena; kā visu sagandētāja ar Dieva nolemtiem varas darbiem tā nāk paša Visuvarenā sūtīta.</div></div>
<div class="par"><div class="verse" verse="16"><div class="verse-label">16</div>Vai nav aizrauta projām barība mums mūsu pašu acu priekšā, un vai prieks un līksmība nav galīgi atstājuši Tā Kunga, mūsu Dieva, namu?</div></div>
<div class="par"><div class="verse" verse="17"><div class="verse-label">17</div>Satrūdējuši guļ zemē sēklas graudi, tukšas ir klētis, un šķūņi brūk kopā, jo visa labība ir pagalam.</div></div>
<div class="par"><div class="verse" verse="18"><div class="verse-label">18</div>Cik drūmi un baigi mauro lopi! Novājējuši ir vērši un govis, jo nav viņiem kur ganīties, avis izģinst un panīkst.</div></div>
<div class="par"><div class="verse" verse="19"><div class="verse-label">19</div>Tevi, Kungs, es piesaucu, jo karstuma svelme ir izdedzinājusi klajumos ganības un uguns aprijusi visus kokus laukā.</div></div>
<div class="par"><div class="verse" verse="20"><div class="verse-label">20</div>Pat zvēri laukā Tevi piesauc, jo izžuvuši ir ūdens avoti un dedzinātāja svelme ir aprijusi klajumu ganības!</div></div>
    </body>
</html>
