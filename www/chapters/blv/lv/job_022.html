
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad temanietis Ēlifass atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Vai Dievam no cilvēka ir kāds labums? Nē, ja cilvēks ir prātīgs, tad atlec gan labums pašam.</div></div>
<div class="par"><div class="verse" verse="3"><div class="verse-label">3</div>Vai Visuvarenajam ir kāds labums, ka tu esi taisnprātīgs, jeb vai Viņš ko pelna, ka tu nesodīts staigā savus ceļus?</div></div>
<div class="par"><div class="verse" verse="4"><div class="verse-label">4</div>Vai tu domā, ka tavas Dieva bijāšanas dēļ Viņš tevi sodītu un ietu ar tevi tiesā?</div></div>
<div class="par"><div class="verse" verse="5"><div class="verse-label">5</div>Vai drīzāk jau tava ļaunprātība nav pārāk liela un taviem pārkāpumiem nav gala?</div></div>
<div class="par"><div class="verse" verse="6"><div class="verse-label">6</div>Bieži taču tu bez pamata esi izpārdevis tev parādā palikušo tautas brāļu mantu un licis puskailiem novilkt viņu drēbes.</div></div>
<div class="par"><div class="verse" verse="7"><div class="verse-label">7</div>Tu netiki izslāpušo ar ūdeni dzirdinājis, tu atrāvi maizes kumosu izsalkušam.</div></div>
<div class="par"><div class="verse" verse="8"><div class="verse-label">8</div>Tikai tev kā dūres un spēka vīram piederēja zeme, un tikai augsti cienījamie drīkstēja tajā dzīvot.</div></div>
<div class="par"><div class="verse" verse="9"><div class="verse-label">9</div>Tu pats aizraidīji projām tukšā atraitnes, un visam, kas bija bārabērnu rīcībā, tu liki aiziet zudumā.</div></div>
<div class="par"><div class="verse" verse="10"><div class="verse-label">10</div>Un tāpēc tev tagad ir izliktas visapkārt lamatas un pēkšņi tev sāk uzmākties bailes.</div></div>
<div class="par"><div class="verse" verse="11"><div class="verse-label">11</div>Gaisma tev kļuvusi tumsa, tā ka tu vairs neredzi, un veseli ūdens blāķi klājas pār tevi.</div></div>
<div class="par"><div class="verse" verse="12"><div class="verse-label">12</div>Un vai tad Dievs nav tik augsts kā debesis? Un skaties uz zvaigžņu augstumu, cik tās cildenas un tālas!</div></div>
<div class="par"><div class="verse" verse="13"><div class="verse-label">13</div>Un tomēr tu vēl spried: ko gan Dievs zina? Vai Viņš caur tumšiem mākoņiem spēj tiesāt?</div></div>
<div class="par"><div class="verse" verse="14"><div class="verse-label">14</div>Viņam taču skatu aizsedz padebeši, Viņš neko nevar redzēt, un Viņš kustas vienīgi šurpu turpu pa debesu izplatījumu.</div></div>
<div class="par"><div class="verse" verse="15"><div class="verse-label">15</div>Vai tu gribi turēties pie agrākās pasaules ceļiem, pa kuriem ļauni ļaudis reiz staigājuši?</div></div>
<div class="par"><div class="verse" verse="16"><div class="verse-label">16</div>Tie, kas priekšlaikus bojā gājuši, kuru dzīves pamatus aizskalojuši plūdi,</div></div>
<div class="par"><div class="verse" verse="17"><div class="verse-label">17</div>kas mēdza atkārtoti sacīt uz stipro Dievu: nost no mums! Ko gan mums Visuvarenais var nodarīt?</div></div>
<div class="par"><div class="verse" verse="18"><div class="verse-label">18</div>Un taču Viņš bija pildījis viņu mājas ar svētību. Bet bezdievīgo domāšanas veids lai būtu tālu no manis!</div></div>
<div class="par"><div class="verse" verse="19"><div class="verse-label">19</div>Taisnie to redz un priecājas, un bezvainīgais smejas par tiem:</div></div>
<div class="par"><div class="verse" verse="20"><div class="verse-label">20</div>tiešām, mūsu ienaidnieki ir iznīcināti un uguns aprijusi visu, kas no viņiem pāri palicis!</div></div>
<div class="par"><div class="verse" verse="21"><div class="verse-label">21</div>Iedraudzējies taču ar Dievu un saglabā mieru ar Viņu, no tā tev nāks labums.</div></div>
<div class="par"><div class="verse" verse="22"><div class="verse-label">22</div>Uzklausi pamācību no Viņa mutes un ieslēdz Viņa vārdus savā sirdsprātā!</div></div>
<div class="par"><div class="verse" verse="23"><div class="verse-label">23</div>Ja tu atgriezīsies pie Visuvarenā, tad tu varēsi tikt atkal uzcelts no jauna, ja tu attālināsi grēkus no savas telts.</div></div>
<div class="par"><div class="verse" verse="24"><div class="verse-label">24</div>Tiešām, aizmet prom pīšļos neapstrādātā zelta gabalus un apstrādāto dārgo Ofīras zeltu iegremdē upju zvirgzdos,</div></div>
<div class="par"><div class="verse" verse="25"><div class="verse-label">25</div>lai tad Visuvarenais būtu tavs visdārgākais zelts un Viņa bauslība lai būtu tavs sudrabs,</div></div>
<div class="par"><div class="verse" verse="26"><div class="verse-label">26</div>tikai tad tu pilnā mērā iepriecināts varēsi paļauties uz Visuvareno un pret Dievu uzticībā pacelt savu vaigu.</div></div>
<div class="par"><div class="verse" verse="27"><div class="verse-label">27</div>Tu Viņu lūgsi, un Viņš tevi paklausīs, un savus īpašos solījumus Viņam tu varēsi izpildīt.</div></div>
<div class="par"><div class="verse" verse="28"><div class="verse-label">28</div>Ja kādu nodomu tu uzsāksi, tad tas tev izdosies, un pār taviem ceļiem spīdēs gaisma.</div></div>
<div class="par"><div class="verse" verse="29"><div class="verse-label">29</div>Ja tie vedīs lejup, tu atradīsi spēku pats sev uzsaukt: augšup! - Un pie zemes piespiestiem, bēdīgiem, pazemīgiem Viņš palīdz tikt atkal uz kājām.</div></div>
<div class="par"><div class="verse" verse="30"><div class="verse-label">30</div>Pat to, kas nav bez vainas, Viņš izglābs - un izglābs viņu tavu roku šķīstuma dēļ."</div></div>
    </body>
</html>
