
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Asafa dziesma. Ak, Dievs, tautas ir ielauzušās Tavā mantojumā, likušas negodā Tavu svētnīcu, padarījušas Jeruzālemi par drupu kaudzi;</div></div>
<div class="par"><div class="verse" verse="2"><div class="verse-label">2</div>Tavu kalpu līķus viņi ir devuši par barību putniem zem debess, Tavu svēto miemjsas - lauku zvēriem.</div></div>
<div class="par"><div class="verse" verse="3"><div class="verse-label">3</div>Viņi ir izlējuši viņu asinis ap Jeruzālemi kā ūdeni, un nebija neviena, kas viņus būtu apglabājis.</div></div>
<div class="par"><div class="verse" verse="4"><div class="verse-label">4</div>Par apsmieklu mēs esam kļuvuši mūsu kaimiņiem, par nievām un paļām tiem, kas ir ap mums.</div></div>
<div class="par"><div class="verse" verse="5"><div class="verse-label">5</div>Cik ilgi, ak, Kungs? Vai Tu gribi mūžīgi dusmoties? Cik ilgi vēl Tava bardzība degs kā uguns?</div></div>
<div class="par"><div class="verse" verse="6"><div class="verse-label">6</div>Izlej Savas dusmas pār tautām, kas Tevi nepazīst, un pār tām valstīm, kas Tavu Vārdu nepiesauc,</div></div>
<div class="par"><div class="verse" verse="7"><div class="verse-label">7</div>jo viņi ir ēduši Jēkabu un nopostījuši viņa laukus.</div></div>
<div class="par"><div class="verse" verse="8"><div class="verse-label">8</div>Nepielīdzini mums mūsu tēvu noziegumus; lai steidzīgi pār mums nāk un mums palīdz Tava apžēlošanās, jo mēs esam ļoti vārgi.</div></div>
<div class="par"><div class="verse" verse="9"><div class="verse-label">9</div>Palīdzi mums, ak, Dievs, mūsu glābējs, Sava Vārda godības dēļ! Izglāb mūs un piedod mums mūsu grēkus Sava Vārda dēļ!</div></div>
<div class="par"><div class="verse" verse="10"><div class="verse-label">10</div>Kāpēc lai citas tautas saka: "Kur ir jūsu Dievs?" Lai viņi atzīst mūsu acu priekšā atriebību par izlietām Tavu kalpu asinīm!</div></div>
<div class="par"><div class="verse" verse="11"><div class="verse-label">11</div>Lai nonāk Tavā priekšā gūstekņu nopūtas, ar Savu stipro roku uzturi pie dzīvības nāvei nolemtos!</div></div>
<div class="par"><div class="verse" verse="12"><div class="verse-label">12</div>Atmaksā mūsu kaimiņiem viņu krūtīs septiņkārt tās nievas, ar kādām viņi Tevi, Kungs, ir nievājuši!</div></div>
<div class="par"><div class="verse" verse="13"><div class="verse-label">13</div>Bet mēs, Tava tauta un Tavas ganības avis, Tev pateiksimies mūžīgi un paudīsim Tavu slavu uz radu radiem.</div></div>
    </body>
</html>
