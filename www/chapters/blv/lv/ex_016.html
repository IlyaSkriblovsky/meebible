
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un visa Israēla bērnu draudze devās ceļā no Elimas, un tie nonāca Sina tuksnesī, kas atrodas starp Elimu un Sinaja kalnu; tas notika otrā mēneša piecpadsmitajā dienā pēc viņu iziešanas no Ēģiptes zemes.</div></div>
<div class="par"><div class="verse" verse="2"><div class="verse-label">2</div>Un visa Israēla bērnu draudze kurnēja pret Mozu un Āronu tuksnesī.</div></div>
<div class="par"><div class="verse" verse="3"><div class="verse-label">3</div>Israēla bērni teica viņiem: "Kaut Tā Kunga roka būtu likusi mums mirt Ēģiptes zemē, kad mēs vēl mitām pie gaļas podiem un mums bija maizes papilnam, ko ēst; jo jūs mūs esat izveduši šai tuksnesī, lai visa draudze mirtu badā."</div></div>
<div class="par"><div class="verse" verse="4"><div class="verse-label">4</div>Tad Tas Kungs sacīja uz Mozu: "Redzi, Es likšu maizei līt no debesīm; un tauta lai iziet un ik dienas salasa dienas tiesu, lai Es viņu pārbaudu, vai tā rīkosies pēc Manas pavēles vai ne.</div></div>
<div class="par"><div class="verse" verse="5"><div class="verse-label">5</div>Un notiks sestajā dienā, kad sagatavos to, ko tie atnesuši, tas būs otrtik, ko tie ik dienas salasa."</div></div>
<div class="par"><div class="verse" verse="6"><div class="verse-label">6</div>Un Mozus un Ārons runāja uz visiem Israēla bērniem: "Šovakar jūs atzīsit, ka Tas Kungs jūs ir izvedis no Ēģiptes zemes.</div></div>
<div class="par"><div class="verse" verse="7"><div class="verse-label">7</div>Un rīt jūs redzēsit Tā Kunga godību, jo Viņš ir dzirdējis jūsu kurnēšanu pret To Kungu; jo kas gan mēs esam, ka jūs kurnat pret mums?"</div></div>
<div class="par"><div class="verse" verse="8"><div class="verse-label">8</div>Un Mozus sacīja: "Kad Tas Kungs dos jums vakarā gaļu un no rīta maizi ēst, līdz būsit paēduši, tad tas būs tāpēc, ka Tas Kungs ir dzirdējis jūsu kurnēšanu, ka jūs esat kurnējuši pret Viņu. Jo kas gan mēs esam? Ne pret mums jūs esat kurnējuši, bet pret To Kungu."</div></div>
<div class="par"><div class="verse" verse="9"><div class="verse-label">9</div>Un Mozus sacīja Āronam: "Saki visai Israēla bērnu draudzei: tuvojieties Tam Kungam, jo Viņš ir dzirdējis jūsu kurnēšanu."</div></div>
<div class="par"><div class="verse" verse="10"><div class="verse-label">10</div>Un notika, kamēr Ārons vēl uzrunāja Israēla bērnu draudzi, tie pagriezās pret tuksnesi, un redzi, Tā Kunga godība kļuva redzama mākonī.</div></div>
<div class="par"><div class="verse" verse="11"><div class="verse-label">11</div>Un Tas Kungs runāja uz Mozu:</div></div>
<div class="par"><div class="verse" verse="12"><div class="verse-label">12</div>"Es esmu dzirdējis Israēla bērnu kurnēšanu. Runā uz tiem un saki: ap vakara laiku jūs ēdīsit gaļu, bet no rīta Es jums došu ēst maizi, lai jūs atzīstat, ka Es esmu Tas Kungs, jūsu Dievs."</div></div>
<div class="par"><div class="verse" verse="13"><div class="verse-label">13</div>Un vakarā pacēlās paipalas un apsedza nometni, bet no rīta visapkārt nometnei bija rasa.</div></div>
<div class="par"><div class="verse" verse="14"><div class="verse-label">14</div>Kad rasas kārta sāka nozust, tad redzi, tuksnesī bija smalka zvīņveidīga viela, tik smalka kā sarma virs zemes.</div></div>
<div class="par"><div class="verse" verse="15"><div class="verse-label">15</div>Kad Israēla bērni to ieraudzīja, tie sacīja cits citam: "Man hu - kas tas ir?" Jo tie nezināja, kas tas bija. Un Mozus viņiem sacīja: "Šī ir tā maize, ko Tas Kungs jums ir devis par barību.</div></div>
<div class="par"><div class="verse" verse="16"><div class="verse-label">16</div>Šī ir Viņa pavēle: salasiet no tās ikviens, cik var apēst, gomeru uz katru cilvēku, pēc jūsu dvēseļu skaita; ikviens lai ņem tik cilvēkiem, cik to ir viņa teltī."</div></div>
<div class="par"><div class="verse" verse="17"><div class="verse-label">17</div>Un Israēla bērni tā arī darīja; cits salasīja vairāk, cits mazāk.</div></div>
<div class="par"><div class="verse" verse="18"><div class="verse-label">18</div>Bet, kad viņi pārmēroja ar gomeru, tad nepalika pāri tam, kas daudz bija salasījis, un nepietrūka tam, kas maz bija salasījis; ikviens bija salasījis tik, cik varēja apēst.</div></div>
<div class="par"><div class="verse" verse="19"><div class="verse-label">19</div>Un Mozus tiem sacīja: "Lai neviens neko no tā neatlicina līdz rītam."</div></div>
<div class="par"><div class="verse" verse="20"><div class="verse-label">20</div>Bet tie Mozum neklausīja, un kādi vīri atlicināja no tā līdz rītam, tad saradās tārpi, un tas smirdēja, un Mozus noskaitās uz viņiem.</div></div>
<div class="par"><div class="verse" verse="21"><div class="verse-label">21</div>Viņi to salasīja ik rītu, ikviens, cik varēja apēst, bet, kad saule iesila, tas izkusa.</div></div>
<div class="par"><div class="verse" verse="22"><div class="verse-label">22</div>Un notika sestajā dienā, tad tie salasīja otrtik maizes, divi gomeras uz katru; tad draudzes vadītāji nāca un to paziņoja Mozum.</div></div>
<div class="par"><div class="verse" verse="23"><div class="verse-label">23</div>Un viņš tiem teica: "Tā Tas Kungs ir pavēlējis: rīt ir sabats, sabats Tam Kungam ir svēts; ko jūs gribat cept, to izcepiet, ko jūs gribat vārīt, to izvāriet, bet visu, kas atliek, to uzglabājiet līdz rītam."</div></div>
<div class="par"><div class="verse" verse="24"><div class="verse-label">24</div>Un tie to uzglabāja līdz rītam, kā Mozus bija pavēlējis, un tas nesmirdēja, un tārpi tanī neradās.</div></div>
<div class="par"><div class="verse" verse="25"><div class="verse-label">25</div>Tad Mozus sacīja: "Ēdiet to šodien, jo šodien ir Tā Kunga sabats; šodien jūs laukā neko neatradīsit.</div></div>
<div class="par"><div class="verse" verse="26"><div class="verse-label">26</div>Sešās dienās to salasiet, bet septītā diena ir sabats, tanī tas nebūs."</div></div>
<div class="par"><div class="verse" verse="27"><div class="verse-label">27</div>Un notika, ka septītajā dienā daži no ļaudīm izgāja, lai lasītu, bet tie neko neatrada.</div></div>
<div class="par"><div class="verse" verse="28"><div class="verse-label">28</div>Tad Tas Kungs sacīja uz Mozu: "Cik ilgi jūs liegsities turēt Manus baušļus un Manus likumus?</div></div>
<div class="par"><div class="verse" verse="29"><div class="verse-label">29</div>Redziet, Tas Kungs jums ir devis sabatu, tādēļ Viņš jums sestajā dienā maizi piešķīris divi dienām; palieciet ikviens savā vietā, un lai neviens septītajā dienā neatstāj savu vietu."</div></div>
<div class="par"><div class="verse" verse="30"><div class="verse-label">30</div>Tā ļaudis dusēja septītajā dienā.</div></div>
<div class="par"><div class="verse" verse="31"><div class="verse-label">31</div>Un Israēla nams sauca to vielu - manna. Tā bija balta kā koriandra sēkliņas un pēc garšas kā plāceņi ar medu.</div></div>
<div class="par"><div class="verse" verse="32"><div class="verse-label">32</div>Un Mozus sacīja: "Tā Tas Kungs ir pavēlējis: piepildiet vienu gomeru ar to, lai to saglabātu nākamajām paaudzēm, ka tās redz to maizi, ar ko Es esmu jūs tuksnesī paēdinājis, kad Es izvedu jūs no Ēģiptes zemes."</div></div>
<div class="par"><div class="verse" verse="33"><div class="verse-label">33</div>Un Mozus sacīja Āronam: "Ņem krūzi un ieber tanī pilnu gomeru mannas un noliec to Tā Kunga priekšā, ka tā tiktu saglabāta bērnu bērniem."</div></div>
<div class="par"><div class="verse" verse="34"><div class="verse-label">34</div>Kā Tas Kungs to Mozum bija pavēlējis, tā Ārons to nolika glabāšanai liecības priekšā.</div></div>
<div class="par"><div class="verse" verse="35"><div class="verse-label">35</div>Un Israēla bērni ēda mannu četrdesmit gadus, līdz kamēr tie nāca tuvāk apdzīvotai zemei; viņi ēda mannu, līdz kamēr pienāca pie Kānaāna zemes robežām.</div></div>
<div class="par"><div class="verse" verse="36"><div class="verse-label">36</div>Bet gomera ir desmitā daļa no ēfas.</div></div>
    </body>
</html>
