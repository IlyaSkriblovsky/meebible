
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šie ir Ārona un Mozus cilts raksti laikā, kad Tas Kungs runāja ar Mozu Sinaja kalnā.</div></div>
<div class="par"><div class="verse" verse="2"><div class="verse-label">2</div>Un šie ir Ārona dēlu vārdi: pirmdzimtais - Nadabs, tad Abijs, Ēleāzars un Itamārs.</div></div>
<div class="par"><div class="verse" verse="3"><div class="verse-label">3</div>Tie ir Ārona dēlu vārdi, kas bija svaidīti priesteri, iesvētīti, lai kalpotu par priesteriem.</div></div>
<div class="par"><div class="verse" verse="4"><div class="verse-label">4</div>Bet Nadabs un Abijs nomira Tā Kunga priekšā tad, kad tie bija atnesuši Sinaja tuksnesī svešu uguni Tā Kunga priekšā; un tiem nebija dēlu; bet tad Ēleāzars un Itamārs kļuva priesteri sava tēva Ārona priekšā.</div></div>
<div class="par"><div class="verse" verse="5"><div class="verse-label">5</div>Un Tas Kungs runāja uz Mozu:</div></div>
<div class="par"><div class="verse" verse="6"><div class="verse-label">6</div>"Atved šurp Levija cilti un novieto to priestera Ārona priekšā, lai tie viņam kalpotu.</div></div>
<div class="par"><div class="verse" verse="7"><div class="verse-label">7</div>Lai tie veic visu, kas viņam un visai draudzei jākārto Saiešanas telts priekšā, svētā mājokļa kalpošanā.</div></div>
<div class="par"><div class="verse" verse="8"><div class="verse-label">8</div>Un viņi lai rūpējas par visiem Saiešanas telts piederumiem un lai kopj visu, kas kopjams Israēla bērniem, stāvēdami svētā mājokļa kalpošanā.</div></div>
<div class="par"><div class="verse" verse="9"><div class="verse-label">9</div>Un nodod levītus Āronam un viņa dēliem; tie viņam ir nodoti no Israēla bērniem.</div></div>
<div class="par"><div class="verse" verse="10"><div class="verse-label">10</div>Bet Ārons un viņa dēli tev jāuzrauga, lai tie godam veiktu priestera pienākumus; bet, ja kāds svešs tiem pieķeras, tad tam jāmirst."</div></div>
<div class="par"><div class="verse" verse="11"><div class="verse-label">11</div>Un Tas Kungs runāja uz Mozu:</div></div>
<div class="par"><div class="verse" verse="12"><div class="verse-label">12</div>"Redzi, Es Sev izraudzīju no Israēla bērnu vidus levītus visu to vietā, kas atver mātes miesas kā pirmdzimtie no Israēla bērniem; levīti lai Man pieder.</div></div>
<div class="par"><div class="verse" verse="13"><div class="verse-label">13</div>Jo Man pieder visi pirmdzimušie no tās dienas, kad Es Ēģiptes zemē nogalināju visus pirmdzimušos; Es esmu Sev svētījis visus pirmdzimušos Israēlā, sākot ar cilvēkiem līdz pat lopiem; tie lai Man pieder,- Es esmu Tas Kungs."</div></div>
<div class="par"><div class="verse" verse="14"><div class="verse-label">14</div>Un Tas Kungs runāja uz Mozu Sinaja tuksnesī:</div></div>
<div class="par"><div class="verse" verse="15"><div class="verse-label">15</div>"Saskaiti levītus pēc viņu tēvu namiem un pēc viņu dzimtām, ikvienu vīriešu kārtas, no viena mēneša veca un vecākus par tiem,- tos saskaiti."</div></div>
<div class="par"><div class="verse" verse="16"><div class="verse-label">16</div>Un Mozus tos saskaitīja Tā Kunga priekšā, kā Tas viņam bija pavēlējis.</div></div>
<div class="par"><div class="verse" verse="17"><div class="verse-label">17</div>Un šie bija Levija dēli pēc viņu vārdiem: Geršons, Kehats un Merārijs.</div></div>
<div class="par"><div class="verse" verse="18"><div class="verse-label">18</div>Un šie ir Geršona dēlu vārdi pēc viņu dzimtām: Libnijs un Šimijs.</div></div>
<div class="par"><div class="verse" verse="19"><div class="verse-label">19</div>Bet Kehata dēli pēc viņu dzimtām bija: Amrāms, Icehars, Hebrons un Usiēls.</div></div>
<div class="par"><div class="verse" verse="20"><div class="verse-label">20</div>Un Merārija dēli pēc viņu dzimtām bija: Mahelijs un Mušijs. Šīs ir levītu dzimtas pēc viņu tēvu namiem.</div></div>
<div class="par"><div class="verse" verse="21"><div class="verse-label">21</div>No Geršona ir Libnija un Šimija dzimtas; tās ir geršoniešu dzimtas.</div></div>
<div class="par"><div class="verse" verse="22"><div class="verse-label">22</div>Un, viņus uzrakstot, skaitot ikvienu no vīriešu kārtas vienu mēnesi vecu un vecākus, viņu skaits bija septiņi tūkstoši pieci simti.</div></div>
<div class="par"><div class="verse" verse="23"><div class="verse-label">23</div>Geršoniešu dzimtas apmetās aiz svētā mājokļa pret rietumiem.</div></div>
<div class="par"><div class="verse" verse="24"><div class="verse-label">24</div>Un geršoniešu vadonis, cilts vecākais, bija Ēliasafs, Laēla dēls.</div></div>
<div class="par"><div class="verse" verse="25"><div class="verse-label">25</div>Un Geršona dēlu pienākums Saiešanas teltī bija rūpēties par svēto mājokli un telts jumtu, jumta pārklāju un Saiešanas telts durvju priekškaru,</div></div>
<div class="par"><div class="verse" verse="26"><div class="verse-label">26</div>par pagalma aizkaru un pārsegu priekš ieejas pagalmā, kas ietvēra no visām pusēm svēto mājokli un altāri, par to virvēm un par visu, kas vien tur bija darāms.</div></div>
<div class="par"><div class="verse" verse="27"><div class="verse-label">27</div>Un šīs ir Kehata dzimtas: amramiešu dzimta, jacehariešu dzimta, hebroniešu dzimta un usiēliešu dzimta; tās ir Kehata dzimtas.</div></div>
<div class="par"><div class="verse" verse="28"><div class="verse-label">28</div>Un, saskaitot visus, kas vīriešu kārtas, kas vienu mēnesi veci un vecāki, to bija astoņi tūkstoši seši simti; viņiem bija uzticēts rūpēties par svētnīcu.</div></div>
<div class="par"><div class="verse" verse="29"><div class="verse-label">29</div>Un kehatiešu dzimtas uzcēla savas teltis pie svētā mājokļa sānu pusē pret dienvidiem.</div></div>
<div class="par"><div class="verse" verse="30"><div class="verse-label">30</div>Un visu kehatiešu vadonis, cilts vecākais, bija Ēlisafans, Usiēla dēls.</div></div>
<div class="par"><div class="verse" verse="31"><div class="verse-label">31</div>Un viņu pienākums bija rūpēties par šķirstu, galdu, lukturi, altāri un visiem svētnīcas piederumiem, ko tajā kalpojot lieto, par priekškaru un visu, kas vien tur bija darāms.</div></div>
<div class="par"><div class="verse" verse="32"><div class="verse-label">32</div>Bet levītu augstākais vadonis bija Ārona dēls, priesteris Ēleāzars; viņš ir uzraugs pār tiem, kas rūpējas par svētnīcas kopšanu.</div></div>
<div class="par"><div class="verse" verse="33"><div class="verse-label">33</div>No Merārija dzimtas ir cēlusies Mahelija dzimta un Mušija dzimta; tās ir merāriešu dzimtas.</div></div>
<div class="par"><div class="verse" verse="34"><div class="verse-label">34</div>Un saskaitīto, skaitot visus, kas vīriešu kārtas, no viena mēneša vecus un vecākus, bija seši tūkstoši divi simti.</div></div>
<div class="par"><div class="verse" verse="35"><div class="verse-label">35</div>Bet merāriešu vadonis, cilts vecākais, bija Cūriēls, Abihaila dēls. Viņi apmetās pie svētā mājokļa pret ziemeļiem.</div></div>
<div class="par"><div class="verse" verse="36"><div class="verse-label">36</div>Un Merārija dēlu pienākums bija rūpēties par svētā mājokļa dēļiem, par aizšaujamām bultām, par stabiem ar to kājām, par visiem darba rīkiem un visu, kas vien tur bija darāms,</div></div>
<div class="par"><div class="verse" verse="37"><div class="verse-label">37</div>kā arī par pagalma stabiem visapkārt un to kājām, mietiem un virvēm.</div></div>
<div class="par"><div class="verse" verse="38"><div class="verse-label">38</div>Un tie, kas novietojās svētā mājokļa priekšā pret austrumiem jeb no Saiešanas telts pret saules lēktu, bija Mozus un Ārons ar saviem dēliem, kam bija jāveic un jākārto kalpošana svētnīcā, proti, viss, par ko rūpēties bija visu Israēla bērnu pienākums. Bet svešiniekam, ja tas neatļauti būtu kalpojis, bija jāmirst.</div></div>
<div class="par"><div class="verse" verse="39"><div class="verse-label">39</div>Viss levītu skaits, ko Mozus un Ārons uz Tā Kunga pavēli pēc viņu dzimtām saskaitīja, skaitot visus, kas vīriešu kārtas, kas vienu mēnesi veci un vecāki, bija divdesmit divi tūkstoši.</div></div>
<div class="par"><div class="verse" verse="40"><div class="verse-label">40</div>Un Tas Kungs sacīja uz Mozu: "Saskaiti visus Israēla bērnu vīriešu kārtas pirmdzimtos, kas vienu mēnesi veci un vecāki, un uzraksti tos pēc vārdiem.</div></div>
<div class="par"><div class="verse" verse="41"><div class="verse-label">41</div>Un Sev Es izraugu levītus visu Israēla bērnu pirmdzimto vietā un levītu lopus visu pirmatnesto Israēla bērnu lopu vietā."</div></div>
<div class="par"><div class="verse" verse="42"><div class="verse-label">42</div>Un Mozus skaitīja, kā Tas Kungs viņam bija pavēlējis, visus Israēla bērnu pirmdzimtos.</div></div>
<div class="par"><div class="verse" verse="43"><div class="verse-label">43</div>Un visu vīriešu kārtas pirmdzimto, skaitot pēc vārdiem tos, kas vienu mēnesi veci un vecāki, kopā bija divdesmit divi tūkstoši divi simti septiņdesmit trīs.</div></div>
<div class="par"><div class="verse" verse="44"><div class="verse-label">44</div>Un Tas Kungs sacīja uz Mozu:</div></div>
<div class="par"><div class="verse" verse="45"><div class="verse-label">45</div>"Ņem levītus visu Israēla bērnu pirmdzimto vietā un levītu lopus viņu lopu vietā, jo tiem būs piederēt Man,- Es esmu Tas Kungs.</div></div>
<div class="par"><div class="verse" verse="46"><div class="verse-label">46</div>Bet par tiem divi simti septiņdesmit trim, kam būs tapt izpirktiem, jo šis daudzums pārsniedz levītu skaitu, salīdzinot ar Israēla bērnu pirmdzimto skaitu,</div></div>
<div class="par"><div class="verse" verse="47"><div class="verse-label">47</div>tev būs ņemt par ikvienu galvu piecus sudraba seķeļus pēc svētnīcas seķeļu svara, ņem tādu, kur seķelī iet divdesmit geras.</div></div>
<div class="par"><div class="verse" verse="48"><div class="verse-label">48</div>Un šo naudu dod Āronam un viņa dēliem, naudu, ar ko pirmdzimto pārpalikums ir ticis izpirkts."</div></div>
<div class="par"><div class="verse" verse="49"><div class="verse-label">49</div>Un Mozus ņēma izpirkšanas naudu no tiem, kas bija pāri palikuši par levītu izpirktiem.</div></div>
<div class="par"><div class="verse" verse="50"><div class="verse-label">50</div>No Israēla bērnu pirmdzimtiem viņš šo naudu ņēma - tūkstoš trīs simti sešdesmit piecus seķeļus pēc svētnīcas seķeļu svara.</div></div>
<div class="par"><div class="verse" verse="51"><div class="verse-label">51</div>Un Mozus deva šo izpirkšanas naudu Āronam un viņa dēliem pēc Tā Kunga pavēles, kā Tas Kungs to Mozum bija norādījis.</div></div>
    </body>
</html>
