
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Brāļi, mana sirdsvēlēšanās un mans Dieva lūgums par viņiem ir, lai viņi tiktu izglābti.</div></div>
<div class="par"><div class="verse" verse="2"><div class="verse-label">2</div>Jo es dodu viņiem liecību, ka viņi deg par Dievu, bet bez izpratnes.</div></div>
<div class="par"><div class="verse" verse="3"><div class="verse-label">3</div>Jo, aplam saprazdami Dieva taisnību, viņi centušies celt savējo un Dieva taisnībai nav pakļāvušies.</div></div>
<div class="par"><div class="verse" verse="4"><div class="verse-label">4</div>Jo bauslības gals ir Kristus; Viņā iegūst taisnību ikviens, kas tic.</div></div>
<div class="par"><div class="verse" verse="5"><div class="verse-label">5</div>Jo Mozus raksta par to taisnību, kas no bauslības: ikviens, kas to būs piepildījis, ar to iegūs dzīvību.</div></div>
<div class="par"><div class="verse" verse="6"><div class="verse-label">6</div>Bet taisnība, kas tiek iegūta ticībā, saka tā: nesaki savā sirdī: kas uzkāps debesīs? - tas ir, lai novestu zemē Kristu, -</div></div>
<div class="par"><div class="verse" verse="7"><div class="verse-label">7</div>nedz arī: kas nokāps bezdibenī? - tas ir, lai uzceltu Kristu no miroņiem, -</div></div>
<div class="par"><div class="verse" verse="8"><div class="verse-label">8</div>bet kā viņa saka? - Tuvu pie tevis ir tas vārds, tavā mutē un tavā sirdī, - proti, ticības vārds, ko mēs sludinām.</div></div>
<div class="par"><div class="verse" verse="9"><div class="verse-label">9</div>Jo, ja tu ar savu muti apliecināsi Jēzu par Kungu un savā sirdī ticēsi, ka Dievs Viņu uzmodinājis no miroņiem, tu tiksi izglābts.</div></div>
<div class="par"><div class="verse" verse="10"><div class="verse-label">10</div>Jo ar sirds ticību panākama taisnība un ar mutes liecību pestīšana,</div></div>
<div class="par"><div class="verse" verse="11"><div class="verse-label">11</div>jo raksti saka: neviens, kas uz Viņu paļaujas, nepaliks kaunā.</div></div>
<div class="par"><div class="verse" verse="12"><div class="verse-label">12</div>Šai ziņā nav starpības starp jūdu un grieķi: jo pār visiem ir tas pats Kungs, kas parāda Savu bagātību visiem, kas Viņu piesauc.</div></div>
<div class="par"><div class="verse" verse="13"><div class="verse-label">13</div>Jo ikviens, kas piesauc Tā Kunga Vārdu, tiks izglābts.</div></div>
<div class="par"><div class="verse" verse="14"><div class="verse-label">14</div>Bet kā lai piesauc, kam nav ticējuši? Un kā lai tic tam, par ko nav dzirdējuši? Bet kā lai dzird, kad nav, kas sludina?</div></div>
<div class="par"><div class="verse" verse="15"><div class="verse-label">15</div>Un kā lai sludina, kad nav sūtīti? Ir rakstīts: cik tīkamas to kājas, kas pauž labo vēsti!</div></div>
<div class="par"><div class="verse" verse="16"><div class="verse-label">16</div>Bet ne visi pieņēmuši evaņģēliju, kā jau Jesaja saka: Kungs, kas ir ticējis mūsu vēstij?</div></div>
<div class="par"><div class="verse" verse="17"><div class="verse-label">17</div>Tātad ticība nāk no sludināšanas un sludināšana - no Kristus pavēles,</div></div>
<div class="par"><div class="verse" verse="18"><div class="verse-label">18</div>tad nu es jautāju: vai viņiem nav sludināts? Un kā vēl! "Pa visu zemi ir izgājusi viņu balss skaņa, līdz pasaules galam viņu vārdi."</div></div>
<div class="par"><div class="verse" verse="19"><div class="verse-label">19</div>Es jautāju: kā tad Israēls nav sapratis? Jau Mozus saka: Es jūs darīšu greizsirdīgus uz tautu, kas nav Mana, dusmīgus uz nesapratīgu tautu.</div></div>
<div class="par"><div class="verse" verse="20"><div class="verse-label">20</div>Bet Jesaja visai pārdroši saka: Es devos pazīstams tādiem, kas Mani nemeklēja, un atklāju Sevi tādiem, kas pēc Manis nevaicāja.</div></div>
<div class="par"><div class="verse" verse="21"><div class="verse-label">21</div>Bet par Israēlu viņš saka: augu dienu Es Savas rokas turēju izplestas pret tautu, kas bija nepaklausīga un spītīga.</div></div>
    </body>
</html>
