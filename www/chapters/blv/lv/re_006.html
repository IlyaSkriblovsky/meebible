
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad es redzēju, ka Jērs atdarīja pirmo no septiņiem zīmogiem un dzirdēju pirmo no četrām dzīvajām būtnēm sakām kā pērkona balsī: nāc!</div></div>
<div class="par"><div class="verse" verse="2"><div class="verse-label">2</div>Es redzēju, un raugi: balts zirgs, un tam, kas sēdēja uz tā, bija šaujamais stops; viņam tika dots vainags, un viņš izgāja uzvarēdams un lai uzvarētu.</div></div>
<div class="par"><div class="verse" verse="3"><div class="verse-label">3</div>Kad Viņš atdarīja otru zīmogu, es dzirdēju otru dzīvo būtni sakām: nāc!</div></div>
<div class="par"><div class="verse" verse="4"><div class="verse-label">4</div>Izgāja cits zirgs, ugunssārts, un tam, kas sēdēja zirgā, tika dots atņemt zemei mieru, lai cilvēki nokautu cits citu. Pēc tam viņam tika dots liels zobens.</div></div>
<div class="par"><div class="verse" verse="5"><div class="verse-label">5</div>Kad Viņš atdarīja trešo zīmogu, es dzirdēju trešo dzīvo būtni sakām: nāc! Es redzēju, un raugi: melns zirgs, un tam, kas sēdēja zirgā, bija svari rokā!</div></div>
<div class="par"><div class="verse" verse="6"><div class="verse-label">6</div>Es dzirdēju kā balsi četru dzīvo būtņu vidū sakām: "Mērs kviešu par denāriju un trīs mēri miežu par denāriju. Eļļu un vīnu tu nesamaitā!"</div></div>
<div class="par"><div class="verse" verse="7"><div class="verse-label">7</div>Kad Viņš atdarīja ceturto zīmogu, tad es dzirdēju ceturtās dzīvās būtnes balsi sakām: nāc!</div></div>
<div class="par"><div class="verse" verse="8"><div class="verse-label">8</div>Es redzēju, un raugi: pelēks zirgs, un tam, kas sēdēja zirgā, bija vārds - nāve, tai sekoja elle, un tika dota vara pār ceturto tiesu zemes nokaut ar zobenu, ar badu, ar nāvi un ar zemes zvēriem.</div></div>
<div class="par"><div class="verse" verse="9"><div class="verse-label">9</div>Kad Viņš atdarīja piekto zīmogu, es redzēju zem altāra to dvēseles, kas nokauti Dieva vārda un liecības dēļ, kas bija viņiem.</div></div>
<div class="par"><div class="verse" verse="10"><div class="verse-label">10</div>Tad viņi brēca stiprā balsī, sacīdami: "Cik ilgi, svētais, patiesīgais Valdītāj, Tu netiesāsi un neatriebsi mūsu asinis pie tiem, kas dzīvo virs zemes?"</div></div>
<div class="par"><div class="verse" verse="11"><div class="verse-label">11</div>Un viņiem katram tika dotas baltas drēbes un sacīts, lai atdusas vēl īsu laiku, kamēr pilns būs darba biedru un viņu brāļu skaits, kas vēl tiks nokauti kā viņi paši.</div></div>
<div class="par"><div class="verse" verse="12"><div class="verse-label">12</div>Un es redzēju, kad Viņš atdarīja sesto zīmogu, tad notika liela zemestrīce, saule tapa melna kā saru maiss, viss mēness tapa kā asinis,</div></div>
<div class="par"><div class="verse" verse="13"><div class="verse-label">13</div>debess zvaigznes krita uz zemi, kā vīģes kokam, stipra vēja kratītam, krīt negatavi augļi.</div></div>
<div class="par"><div class="verse" verse="14"><div class="verse-label">14</div>Un debess savēlās kā grāmata, ko satin, un visi kalni un visas salas tika izkustinātas no savām vietām.</div></div>
<div class="par"><div class="verse" verse="15"><div class="verse-label">15</div>Zemes ķēniņi, varenie, virsnieki un bagātie, stiprie un katrs vergs un brīvais paslēpās alās un klinšu aizās,</div></div>
<div class="par"><div class="verse" verse="16"><div class="verse-label">16</div>sacīdami kalniem un klintīm: "Krītiet uz mums, apslēpiet mūs no Tā vaiga, kas sēd goda krēslā, un no Jēra dusmām.</div></div>
<div class="par"><div class="verse" verse="17"><div class="verse-label">17</div>Jo atnākusi Viņu lielā dusmu diena! Kas varētu pastāvēt?"</div></div>
    </body>
</html>
