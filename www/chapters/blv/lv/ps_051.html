
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida dziesma dziedātāju vadonim,</div></div>
<div class="par"><div class="verse" verse="2"><div class="verse-label">2</div>kad pravietis Nātāns nāca pie viņa pēc tam, kad viņš bija grēkojis ar Batsebu.</div></div>
<div class="par"><div class="verse" verse="3"><div class="verse-label">3</div>Apžēlojies par mani, ak, Dievs, Savā žēlastībā, izdzēs manus pārkāpumus Savā lielajā apžēlošanā!</div></div>
<div class="par"><div class="verse" verse="4"><div class="verse-label">4</div>Mazgā mani pavisam tīru no manas noziedzības un šķīstī mani no maniem grēkiem!</div></div>
<div class="par"><div class="verse" verse="5"><div class="verse-label">5</div>Tiešām, es atzīstu savus pārkāpumus, un mani grēki ir vienmēr manu acu priekšā!</div></div>
<div class="par"><div class="verse" verse="6"><div class="verse-label">6</div>Vienīgi Tevis priekšā es esmu grēkojis un darījis to, kas ļauns Tavās acīs, lai Tu paliec taisns Savos spriedumos un nevainojams Savā tiesneša darbā.</div></div>
<div class="par"><div class="verse" verse="7"><div class="verse-label">7</div>Redzi, vainas apziņā es esmu dzemdināts, un grēkos māte mani ir ieņēmusi.</div></div>
<div class="par"><div class="verse" verse="8"><div class="verse-label">8</div>Redzi, Tev patīk patiesība, kas apslēpta sirds dziļumos, un Tu māci man noslēpumos izprast gudrību.</div></div>
<div class="par"><div class="verse" verse="9"><div class="verse-label">9</div>Šķīstī mani no grēkiem ar īzapu, lai es topu šķīsts, mazgā mani, lai es topu baltāks par sniegu!</div></div>
<div class="par"><div class="verse" verse="10"><div class="verse-label">10</div>Liec man atkal baudīt prieku un labsajūtu, lai līksmojas kauli, kurus Tu esi man salauzījis!</div></div>
<div class="par"><div class="verse" verse="11"><div class="verse-label">11</div>Apslēp Savu vaigu manu grēku priekšā un izdzēs visus manus noziegumus!</div></div>
<div class="par"><div class="verse" verse="12"><div class="verse-label">12</div>Radi manī, ak, Dievs, šķīstu sirdi un atjauno manī pastāvīgu garu!</div></div>
<div class="par"><div class="verse" verse="13"><div class="verse-label">13</div>Neraidi mani prom no Sava vaiga un neatņem no manis Savu Svēto Garu!</div></div>
<div class="par"><div class="verse" verse="14"><div class="verse-label">14</div>Atdod man atkal atpakaļ Savas pestīšanas prieku un stiprini mani ar paklausības garu!</div></div>
<div class="par"><div class="verse" verse="15"><div class="verse-label">15</div>Es mācīšu pārkāpējiem Tavus ceļus, lai grēcinieki atgriežas pie Tevis.</div></div>
<div class="par"><div class="verse" verse="16"><div class="verse-label">16</div>Glāb mani no asinsgrēka, ak, Dievs, Tu mans Pestītājs, lai mana mute gavilēdama daudzina Tavu taisnīgumu!</div></div>
<div class="par"><div class="verse" verse="17"><div class="verse-label">17</div>Kungs, atdari man manas lūpas, lai mana mute teic Tavu slavu!</div></div>
<div class="par"><div class="verse" verse="18"><div class="verse-label">18</div>Jo Tev nepatīk kaujamie upuri, un, ja es Tev dotu dedzināmo upuri, Tu to negribētu.</div></div>
<div class="par"><div class="verse" verse="19"><div class="verse-label">19</div>Upuri, kas patīk Dievam, ir satriekts gars; salauztu un sagrauztu sirdi Tu, Dievs, nenoraidīsi.</div></div>
<div class="par"><div class="verse" verse="20"><div class="verse-label">20</div>Dari labu Ciānai Savā žēlastībā, uzcel Jeruzālemes mūrus!</div></div>
<div class="par"><div class="verse" verse="21"><div class="verse-label">21</div>Tad Tev patiks taisnības upuri, dedzināmais un kopējais sadedzināmais upuris, tad ļaudis upurēs vēršus uz Tava altāra.</div></div>
    </body>
</html>
