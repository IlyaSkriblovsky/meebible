
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bēdas tiem, kas izdod netaisnus likumus, un tiem, kas raksta smagus tiesiskus noteikumus,</div></div>
<div class="par"><div class="verse" verse="2"><div class="verse-label">2</div>lai grozītu tiesu nabagiem un laupītu tiesības manas tautas cietējiem, ka atraitnes aplaupa un bāreņus posta!</div></div>
<div class="par"><div class="verse" verse="3"><div class="verse-label">3</div>Bet ko jūs darīsit piemeklēšanas dienā un lielajā vētrā, kas jau tuvojas no tālienes? Pie kā jūs meklēsit palīgu un glābsit savu mantu?</div></div>
<div class="par"><div class="verse" verse="4"><div class="verse-label">4</div>Jums būs jāloka savi ceļi kopā ar gūstekņiem un jāsabrūk nokauto vidū. Tomēr Viņa dusmas joprojām nerimst, un Viņa roka ir vēl arvienu augstu pacelta.</div></div>
<div class="par"><div class="verse" verse="5"><div class="verse-label">5</div>Bēdas Asuram, kas ir Manas bardzības rīkste, viņam ir rokā Mana dusmu pātaga.</div></div>
<div class="par"><div class="verse" verse="6"><div class="verse-label">6</div>Es sūtīšu viņu pret bezdievīgu tautu un pret tautu, uz kuru Es esmu dusmīgs, lai viņš to izlaupa, sadala un samīda kā mēslus uz ielas.</div></div>
<div class="par"><div class="verse" verse="7"><div class="verse-label">7</div>Bet viņš tā nedomā, viņa sirds nav tā noskaņota, viņa nolūks ir iznīcināt ne mazums tautu, tās izdeldēt.</div></div>
<div class="par"><div class="verse" verse="8"><div class="verse-label">8</div>Jo viņš saka: "Vai visi mani zemju pārvaldnieki nav tai pašā laikā arī ķēniņi?</div></div>
<div class="par"><div class="verse" verse="9"><div class="verse-label">9</div>Vai Kalno nav klājies kā Karhemišai? Un vai nav Hamatai gājis kā Arpadai? Un Samarijai kā Damaskai?</div></div>
<div class="par"><div class="verse" verse="10"><div class="verse-label">10</div>Tā kā mana roka aizsniegusi elka dievu valstis, kuru elki bija pārāki par Jeruzālemes un Samarijas dievekļiem, -</div></div>
<div class="par"><div class="verse" verse="11"><div class="verse-label">11</div>vai tad es lai nedaru Jeruzālemei un tās dievekļiem tāpat, kā es darīju Samarijai un tās dievu tēliem?"</div></div>
<div class="par"><div class="verse" verse="12"><div class="verse-label">12</div>Bet, kad Tas Kungs būs pabeidzis visu Savu darbu Ciānas kalnā un Jeruzālemē, tad Viņš piemeklēs arī Asura ķēniņa augstprātības augļus un viņa augsti pār visu pacelto acu lepnību,</div></div>
<div class="par"><div class="verse" verse="13"><div class="verse-label">13</div>jo tas teica: "Ar savu roku spēku un ar savu aso prātu es to paveicu, jo es esmu gudrs. Es liku izzust tautu robežām, es piesavinājos viņu mantu un kā nesalīdzināmi pārākais nogāzu valdniekus no viņu troņiem.</div></div>
<div class="par"><div class="verse" verse="14"><div class="verse-label">14</div>Mana roka saņēma tautu mantu un bagātību kā putna ligzdu, un, kā izņem atstātas olas, tā es pārņēmu savā varā visu pasauli, un neviens neiedrošinājās nedz spārnus kustināt, nedz muti atplest vai arī tikai iepīkstēties."</div></div>
<div class="par"><div class="verse" verse="15"><div class="verse-label">15</div>Vai tad cirvis lai lielās tā priekšā, kas ar to cērt; vai zāģis lai izgāztu savas krūtis pret to, kas ar to zāģē; vai lai zizlis it kā kustinātu cilvēku, kas to pacēlis; vai lai vēzda it kā cilātu to, kas pats nebūt nav no koka!</div></div>
<div class="par"><div class="verse" verse="16"><div class="verse-label">16</div>Tādēļ Dievs, Tas Kungs Cebaots, sūtīs diloni Asura tuklajiem; zem viņa godības iedegsies liela liesma kā ugunsgrēks.</div></div>
<div class="par"><div class="verse" verse="17"><div class="verse-label">17</div>Tiešām, Israēla gaisma kļūs par uguni un viņa Svētais par liesmu, kas sadedzinās un aprīs viņa ērkšķus un čūkslājus vienā dienā.</div></div>
<div class="par"><div class="verse" verse="18"><div class="verse-label">18</div>Un Viņš iznīcinās viņa meža un dārzu jaukumu, iznīcinās no galotnēm līdz saknēm, tas izbeigsies tā, kā nonīkst un aiziet nāvē nedziedināmi sasirgušais.</div></div>
<div class="par"><div class="verse" verse="19"><div class="verse-label">19</div>Tad viņa atlikušajā mežā koku būs vairs tikai nedaudz, tā ka pat zēns tos varēs uzrakstīt.</div></div>
<div class="par"><div class="verse" verse="20"><div class="verse-label">20</div>Tanī dienā notiks, ka Israēla atlikušie un Jēkaba nama izglābtie nepaļausies vairs uz to, kas tos sitis un sit līdz šim, bet paļausies uzticībā uz To Kungu, uz Israēla Svēto.</div></div>
<div class="par"><div class="verse" verse="21"><div class="verse-label">21</div>Atlikušie atgriezīsies, kaut arī tikai nedaudzi no Jēkaba pāri palikušie, pie visuvarenā Dieva.</div></div>
<div class="par"><div class="verse" verse="22"><div class="verse-label">22</div>Kaut tava tauta, Israēl, skaitā būtu kā jūras smiltis, tomēr tikai neliels tās pārpalikums atgriezīsies, iznīcība ir stingri nolemta un tā izplūdīs, pieņemdamās plašumā, kā taisnības straume.</div></div>
<div class="par"><div class="verse" verse="23"><div class="verse-label">23</div>Jo Tas Kungs Cebaots liks piepildīties iznīcībai kā stingri noliktam sodam pa visu zemes virsu.</div></div>
<div class="par"><div class="verse" verse="24"><div class="verse-label">24</div>Tādēļ saka Dievs, Tas Kungs Cebaots: "Mana tauta, jūs, kas dzīvojat Ciānā, nebīstieties no Asura, ka viņš tevi sit ar rīksti un paceļ pret tevi pat savu vēzdu kā citkārt Ēģiptē,</div></div>
<div class="par"><div class="verse" verse="25"><div class="verse-label">25</div>jo ir atlicis tikai mazs brīdis, tad Manas dusmas ir galā, un Mana bardzība viņu iznīcinās."</div></div>
<div class="par"><div class="verse" verse="26"><div class="verse-label">26</div>Tad Tas Kungs Cebaots pacels rīksti pret viņu, kā Viņš sita Midiānu pie Oreba kalna, un izstieps Savu vēzdu pār jūru kā citkārt pār Ēģipti.</div></div>
<div class="par"><div class="verse" verse="27"><div class="verse-label">27</div>Tanī dienā novelsies viņa, Asura, nasta no taviem kamiešiem un noslīdēs viņa jūgs no tava kakla; tas sabruks aiz viņa treknuma.</div></div>
<div class="par"><div class="verse" verse="28"><div class="verse-label">28</div>Viņš virzās jau uz Ajatu, dodas cauri Migronai, atstāj savu mantu Mikmasā.</div></div>
<div class="par"><div class="verse" verse="29"><div class="verse-label">29</div>Iedami pa šauro aizas ceļu, viņi Gebā paliek pa nakti; Rama dreb, Saula Gibeja bēg.</div></div>
<div class="par"><div class="verse" verse="30"><div class="verse-label">30</div>Kliedziet stiprā balsī, Galimas iedzīvotāji! Klausies, Laiša, tu nabaga Anatota!</div></div>
<div class="par"><div class="verse" verse="31"><div class="verse-label">31</div>Madmena izklīdusi, Gebimas iedzīvotāji glābjas bēgšus.</div></div>
<div class="par"><div class="verse" verse="32"><div class="verse-label">32</div>Vēl šodien viņš varbūt ieņems Nobu; viņš izstiepj jau savu roku pret Ciānas kalna iedzīvotājiem, pret Jeruzālemes pakalnu.</div></div>
<div class="par"><div class="verse" verse="33"><div class="verse-label">33</div>Lūk, Tas Kungs, Kungs Cebaots, nocērt zarus ar briesmīgu varu: kas augsti pacēlās, tiks zemāki darīti, un augstie kritīs pavisam.</div></div>
<div class="par"><div class="verse" verse="34"><div class="verse-label">34</div>Viņš nocirtīs ar dzelzi meža biezokni, un Libanons kritīs no kāda varenā rokas.</div></div>
    </body>
</html>
