
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida lūgšana. Ak, Kungs, mana pestīšana, ievēro manu taisnīgo lietu, uzklausi manus skaļos saucienus, uztver manu lūpu bezviltus lūgšanu!</div></div>
<div class="par"><div class="verse" verse="2"><div class="verse-label">2</div>No Tava vaiga es gaidu spriedumu par sevi, Tavas acis redz to, kas ir taisnība.</div></div>
<div class="par"><div class="verse" verse="3"><div class="verse-label">3</div>Tu pārbaudi manu sirdi, Tu noraugies uz mani arī naktī, Tu iedziļinies manā dvēselē, bet Tu neatrodi manī nekā ļauna: mana mute nav vainīga nekādā pārkāpumā.</div></div>
<div class="par"><div class="verse" verse="4"><div class="verse-label">4</div>Cilvēku dzīves burzmā es pēc Tavu lūpu vārdiem esmu vairījies no varmāku tekām.</div></div>
<div class="par"><div class="verse" verse="5"><div class="verse-label">5</div>Mani soļi ir cieši turējušies pie Tavām tekām, manas kājas savā gājumā nav ļodzījušās.</div></div>
<div class="par"><div class="verse" verse="6"><div class="verse-label">6</div>Es Tevi piesaucu, jo Tu uzklausi mani, ak, Dievs. Pievērs man Savu ausi, uzklausi manu runu!</div></div>
<div class="par"><div class="verse" verse="7"><div class="verse-label">7</div>Parādi man Savu brīnišķo žēlastību, Tu, glābējs tiem ļaudīm, kas no saviem pretiniekiem tveras pie Tavas labās rokas!</div></div>
<div class="par"><div class="verse" verse="8"><div class="verse-label">8</div>Pasargi mani kā Savu acuraugu, tavu spārnu pavēnī ļauj man patverties</div></div>
<div class="par"><div class="verse" verse="9"><div class="verse-label">9</div>no bezdievīgajiem, kas dara man pāri, no ienaidniekiem, kas kārīgi glūn man visapkārt!</div></div>
<div class="par"><div class="verse" verse="10"><div class="verse-label">10</div>Savu bezjūtīgo sirdi viņi glabā noslēgtu, viņu mute pauž iedomu pilnas runas.</div></div>
<div class="par"><div class="verse" verse="11"><div class="verse-label">11</div>Ik uz soļa viņi uzglūn mums tagad, viņi tīko pēc tā, lai nogāztu mūs pie zemes.</div></div>
<div class="par"><div class="verse" verse="12"><div class="verse-label">12</div>Viņi līdzinās lauvam, kas kāro laupījumu, jaunam lauvam, kas glūn no savas slēptuves.</div></div>
<div class="par"><div class="verse" verse="13"><div class="verse-label">13</div>Celies, Kungs, dodies tam pretim, sagrauj viņu, izglāb manu dvēseli ar Savu zobenu no bezdievīgā, no Tev pakļautiem ļaudīm,</div></div>
<div class="par"><div class="verse" verse="14"><div class="verse-label">14</div>ar Savu roku, ak, Kungs, no šīs pasaules ļaudīm, kam sava daļa ir šai dzīvībā, kam vēderu Tu pildi ar Savu mantu, kam dēlu papilnam un kas savu mantu atstāj saviem bērniem!</div></div>
<div class="par"><div class="verse" verse="15"><div class="verse-label">15</div>Bet es Tavu vaigu skatīšu taisnībā un uzmodies pēc sirds patikas raudzīšos Tavā attēlā.</div></div>
    </body>
</html>
