
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Par Moābu. Tā saka Tas Kungs Cebaots, Israēla Dievs: "Bēdas ir Nebo pilsētai, jo tā ir izpostīta! Negodā kļuvusi un iekarota ir Kirjataima. Augstā pils ir apkaunota un sagrauta!</div></div>
<div class="par"><div class="verse" verse="2"><div class="verse-label">2</div>Pagalam ir Moāba slava un lielība! Hešbonā prāto ļaunu pret moābiešiem: nāciet, iznīcināsim tos! Lai tie nebūtu vairs tauta. - Arī tevi, Madmene, iznīcinās, zobens jau pacelts pret tevi!</div></div>
<div class="par"><div class="verse" verse="3"><div class="verse-label">3</div>Klau! Sāpju pilni kliedzieni atskan no Horonaimas: posts un pilnīgs sabrukums!</div></div>
<div class="par"><div class="verse" verse="4"><div class="verse-label">4</div>Satriekta un sagrauta ir moābiešu zeme, tās vaidu pilnā brēkšana aizskan līdz Coārai!</div></div>
<div class="par"><div class="verse" verse="5"><div class="verse-label">5</div>Luhita kalnājā ļaudis kāpj raudādami, Horonaimas piekalnē dzird baiļu pilnus kliedzienus par iespējamo iznīcināšanu!</div></div>
<div class="par"><div class="verse" verse="6"><div class="verse-label">6</div>Bēdziet, glābiet savu dzīvību! Topiet līdzīgi vientuļam kokam tuksnesī!</div></div>
<div class="par"><div class="verse" verse="7"><div class="verse-label">7</div>Tādēļ ka tu paļāvies uz saviem darbiem un uz savām mantām, arī tu kritīsi uzvarētāju rokās, un Kamošs aizies gūstniecībā kopā ar saviem priesteriem un saviem lielkungiem.</div></div>
<div class="par"><div class="verse" verse="8"><div class="verse-label">8</div>Un postītājs sagrābs savā varā visas tavas pilsētas, viņš nevienu no tām netaupīs. Arī ieleja apakšā aizies bojā, un klajumu augšā izpostīs, kā Tas Kungs piedraudējis.</div></div>
<div class="par"><div class="verse" verse="9"><div class="verse-label">9</div>Dodiet Moābam spārnus, lai tas uzlidotu gaisā un aizlidotu! Un viņa pilsētas paliks par tukšuma vietām, tā ka neviens tur nedzīvos.</div></div>
<div class="par"><div class="verse" verse="10"><div class="verse-label">10</div>Nolādēts lai ir, kas Tā Kunga darbu dara nolaidīgi! Un nolādēts, kas attur savu zobenu no asins izliešanas!</div></div>
<div class="par"><div class="verse" verse="11"><div class="verse-label">11</div>Bez bēdām Moābs ir dzīvojis no savas jaunības, jo viņš dusēja netraucēts, savās mielēs, nav pārliets no trauka traukā un nekad nav bijis gūstā. Tādēļ tas paturējis savu garšu, viņa smarža palikusi negrozīta.</div></div>
<div class="par"><div class="verse" verse="12"><div class="verse-label">12</div>Tādēļ zinait tomēr, nāks dienas, tā saka Tas Kungs, Es sūtīšu vīndarus, kas to pārlies, padarīs tukšas viņa vecās mucas un sasitīs krūzes.</div></div>
<div class="par"><div class="verse" verse="13"><div class="verse-label">13</div>Tad Moābs paliks kaunā ar Kamošu, kā Israēla nams palika kaunā ar Bēteli, uz ko tas paļāvās.</div></div>
<div class="par"><div class="verse" verse="14"><div class="verse-label">14</div>Kā tad nu jūs varat sacīt: mēs esam drošsirdīgi karotāji, stipri vīri cīņā?</div></div>
<div class="par"><div class="verse" verse="15"><div class="verse-label">15</div>Moāba un viņu pilsētu postītājs jau virzās šurp, moābiešu izlasītā jaunatne sabrūk, lai tiktu nogalināta, tā saka tas Ķēniņš, Viņa vārds ir Kungs Cebaots.</div></div>
<div class="par"><div class="verse" verse="16"><div class="verse-label">16</div>Moāba gals ir tuvu klāt, viņa iznīcināšana steidzīgi tuvojas.</div></div>
<div class="par"><div class="verse" verse="17"><div class="verse-label">17</div>Parādiet viņam līdzcietību, jūs viņa kaimiņi un visi, kas viņu pazīstat. Sakait: ak, kā ir salūzis stiprais valdnieku zizlis un slavenais scepteris!</div></div>
<div class="par"><div class="verse" verse="18"><div class="verse-label">18</div>Kāp zemē no savas goda vietas un sēdies uz kailas zemes, meita - tu Dibonas iedzīvotāja! Jo Moāba postītājs virzās pret tevi un izposta tavas stiprās pilis!</div></div>
<div class="par"><div class="verse" verse="19"><div class="verse-label">19</div>Nostājies ceļmalā un raugies, Aroeras iedzīvotāj! Jautā bēgļiem un izglābtajiem: kas ir noticis?</div></div>
<div class="par"><div class="verse" verse="20"><div class="verse-label">20</div>Moābs ir kļuvis apkaunots, stāv izmisumā. Raudiet un vaimanājiet! Paziņojiet pie Arnonas, ka moābiešu zeme ir izpostīta!</div></div>
<div class="par"><div class="verse" verse="21"><div class="verse-label">21</div>Sods ir nācis pār plašo līdzenumu, pār Holonu, Jahcu un Mefaātu,</div></div>
<div class="par"><div class="verse" verse="22"><div class="verse-label">22</div>pār Dibonu un Nebu, un Bet-Diblataimu,</div></div>
<div class="par"><div class="verse" verse="23"><div class="verse-label">23</div>pār Kirjataimu, Bet-Gamulu, pār Bet-Meonu,</div></div>
<div class="par"><div class="verse" verse="24"><div class="verse-label">24</div>pār Kerijotu, Bocru un pār visām Moāba zemes pilsētām, tuvējām un tālajām!</div></div>
<div class="par"><div class="verse" verse="25"><div class="verse-label">25</div>Nocirsts ir Moāba rags un satriekts ir viņa elkonis, saka Tas Kungs.</div></div>
<div class="par"><div class="verse" verse="26"><div class="verse-label">26</div>Piedzirdiet Moābu! Jo tas pats sevi ir paaugstinājis un sacēlies pret To Kungu, lai tas sēžas savos paša spļaudekļos un paliek kaunā!</div></div>
<div class="par"><div class="verse" verse="27"><div class="verse-label">27</div>Vai Israēls tev nav bijis par apsmieklu? Vai tad viņš pienākts zagļu starpā, ka tu, par viņu runādams, šaubīgi krati galvu?</div></div>
<div class="par"><div class="verse" verse="28"><div class="verse-label">28</div>Atstājiet pilsētas un apmetieties klinšu aizās, jūs Moāba zemes iedzīvotāji! Dariet tā kā meža baloži, kas vij savas ligzdas klinšu kraujās tieši virs bezdibeņa!</div></div>
<div class="par"><div class="verse" verse="29"><div class="verse-label">29</div>Mēs dzirdējām par Moāba lielo lepnību, par viņa uzpūtību un augstprātību, nepakļāvību un augsti lidojošo prātu.</div></div>
<div class="par"><div class="verse" verse="30"><div class="verse-label">30</div>Man labi zināma viņa pārgalvība, saka Tas Kungs, un viņa tukšā dižošanās: visa viņa rīcība ir negodīga.</div></div>
<div class="par"><div class="verse" verse="31"><div class="verse-label">31</div>Tādēļ Man jāvaid par Moābu, jāraud par visiem Moāba ļaudīm, dziļi jānopūšas par Kir-Heresas iedzīvotājiem.</div></div>
<div class="par"><div class="verse" verse="32"><div class="verse-label">32</div>Vairāk nekā par Jāzeru Man jāraud par tevi, tu Sibmas vīnakoks! Tavas stīgas stiepjas pāri Lielajai jūrai - Nāves jūrai - un sniedzas līdz Jāzeras jūrai. Postītājs uzbrucis tavai dārza augļu un vīnakoku ražai.</div></div>
<div class="par"><div class="verse" verse="33"><div class="verse-label">33</div>Prieks un līksmība ir pazuduši no auglīgajiem tīrumiem un no visas Moāba zemes. Vīnam mucās Es likšu izbeigties; vīna spaidu vairs neiedarbinās ar gavilēm; dzirdamie skaļie kliedzieni nav vairs nekādas gaviles!</div></div>
<div class="par"><div class="verse" verse="34"><div class="verse-label">34</div>No vaidu pilnās Hešbonas viņi liek saviem kliedzieniem aizskanēt līdz Ēleālei, līdz Jahacai, no Coāras līdz Horonaimai, līdz Eglat-Šelišijai, pat Nimrimas ūdeņi paliks par tuksnešainu apvidu.</div></div>
<div class="par"><div class="verse" verse="35"><div class="verse-label">35</div>Es to izbeigšu, tā saka Tas Kungs, ka Moābs vēl kāptu elku kalnā, lai nestu upuri savam dievam.</div></div>
<div class="par"><div class="verse" verse="36"><div class="verse-label">36</div>Tādēļ Mana sirds raud līdzīgi flautai par Moābu, un Mana sirds raud līdzīgi flautai par Kir-Heresas iedzīvotājiem, jo visas mantas, ko tie ieguvuši un sakrājuši, aizgājušas bojā.</div></div>
<div class="par"><div class="verse" verse="37"><div class="verse-label">37</div>Visiem viņiem galvas noskūtas plikas, un visiem bārdas apgrieztas, visiem rokas sagraizītas, un visiem ap gurniem no maisa auduma sēru drēbes.</div></div>
<div class="par"><div class="verse" verse="38"><div class="verse-label">38</div>Uz visiem Moāba jumtiem un visās ielās dzirdamas tikai sēras, jo Es satriecu Moābu kā trauku, kas kļuvis nepatīkams, saka Tas Kungs.</div></div>
<div class="par"><div class="verse" verse="39"><div class="verse-label">39</div>Cik viss Moābā ir pilns izmisuma! Vaimanājiet! Cik kauna pilns Moābs pagriezis muguru! Moābs visiem saviem kaimiņiem ir kļuvis par apsmieklu un par biedinājumu!</div></div>
<div class="par"><div class="verse" verse="40"><div class="verse-label">40</div>Jo tā saka Tas Kungs: redzi, kā ērglis pielido naidnieks un izpleš savus spārnus pār Moābu!</div></div>
<div class="par"><div class="verse" verse="41"><div class="verse-label">41</div>Pilsētas ir uzveiktas, stiprās pilis iekarotas. Moāba karavīriem būs ap sirdi tanī dienā kā sievai dzemdību sāpēs.</div></div>
<div class="par"><div class="verse" verse="42"><div class="verse-label">42</div>Moābs tiek izdeldēts, ka tas nav vairs tauta, jo tas ir sacēlies pret To Kungu.</div></div>
<div class="par"><div class="verse" verse="43"><div class="verse-label">43</div>Šausmas, bedre un valgi plešas pār jums, Moāba zemes iedzīvotāji, tā saka Tas Kungs.</div></div>
<div class="par"><div class="verse" verse="44"><div class="verse-label">44</div>Kas izglābsies no šausmām, kritīs bedrē, un, kas izkāps no bedres, sapīsies valgos, kad Es visas šīs šausmas sūtīšu pār moābiešiem viņu piemeklēšanas gadā, saka Tas Kungs.</div></div>
<div class="par"><div class="verse" verse="45"><div class="verse-label">45</div>Hešbonas ēnā apstājas nogurušie bēgļi, bet uguns izcelsies no Hešbonas un liesmas no Sihonas pils un aprīs moābiešu galvas un nemiernieku pakaušus.</div></div>
<div class="par"><div class="verse" verse="46"><div class="verse-label">46</div>Bēdas tev, Moāb! Kamoša tauta aizgājusi bojā: tavi dēli aizvesti trimdā, un tavas meitas aizvestas verdzībā.</div></div>
<div class="par"><div class="verse" verse="47"><div class="verse-label">47</div>Bet Es tomēr atvedīšu atpakaļ pēdējās dienās Moāba trimdiniekus!" - tā saka Tas Kungs. Tik daudz par Moāba sodu.</div></div>
    </body>
</html>
