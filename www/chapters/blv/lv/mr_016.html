
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, kad sabata diena bija pagājusi, tad Marija Magdalēna un Marija, Jēkaba māte, un Salome pirka dārgas svaidāmās zāles, lai ietu un Jēzu svaidītu.</div></div>
<div class="par"><div class="verse" verse="2"><div class="verse-label">2</div>Un pirmajā nedēļas dienā ļoti agri, saulei lecot, tās gāja uz kapu</div></div>
<div class="par"><div class="verse" verse="3"><div class="verse-label">3</div>un runāja savā starpā: "Kas mums novels akmeni no kapa durvīm?"</div></div>
<div class="par"><div class="verse" verse="4"><div class="verse-label">4</div>Un paskatīdamās tās redzēja, ka akmens bija novelts; tas bija ļoti liels.</div></div>
<div class="par"><div class="verse" verse="5"><div class="verse-label">5</div>Un, kapā iegājušas, tās redzēja kādu jaunekli pa labo roku sēžam, apģērbtu garās baltās drēbēs. Un tās izbijās.</div></div>
<div class="par"><div class="verse" verse="6"><div class="verse-label">6</div>Viņš tām sacīja: "Nebīstieties! Jūs meklējat Jēzu no Nacaretes, kas bija krustā sists; Viņš ir augšāmcēlies, Viņa nav šeit: redziet še to vietu, kur Viņu nolika;</div></div>
<div class="par"><div class="verse" verse="7"><div class="verse-label">7</div>bet noeita un sakait to Viņa mācekļiem un Pēterim, ka Viņš jums pa priekšu noies uz Galileju, tur jūs Viņu redzēsit, kā Viņš jums ir sacījis."</div></div>
<div class="par"><div class="verse" verse="8"><div class="verse-label">8</div>Un tās izgāja ārā un bēga no kapa, jo drebēšana un bailes tās bija pārņēmušas, tās nesacīja nevienam nenieka, jo tās bijās.</div></div>
<div class="par"><div class="verse" verse="9"><div class="verse-label">9</div>Bet, uzcēlies pirmajā nedēļas dienā rīta agrumā, Jēzus parādījās papriekš Marijai Magdalēnai, no kuras Viņš septiņus ļaunus garus bija izdzinis.</div></div>
<div class="par"><div class="verse" verse="10"><div class="verse-label">10</div>Šī gāja un pasludināja to tiem, kas ar Viņu bijuši un tagad skuma un raudāja.</div></div>
<div class="par"><div class="verse" verse="11"><div class="verse-label">11</div>Un tie, dzirdēdami, ka Viņš esot dzīvs un tā Viņu redzējusi, neticēja.</div></div>
<div class="par"><div class="verse" verse="12"><div class="verse-label">12</div>Bet pēc tam, kad divi no tiem staigāja, Jēzus, tiem uz lauku ejot, parādījās citā veidā.</div></div>
<div class="par"><div class="verse" verse="13"><div class="verse-label">13</div>Un tie arīdzan nogājuši to pārējiem pasludināja, tomēr arī tiem viņi neticēja.</div></div>
<div class="par"><div class="verse" verse="14"><div class="verse-label">14</div>Bet pēc tam Viņš parādījās tiem vienpadsmit pie galda sēžot un norāja viņu neticību un cietsirdību, ka tie nebija ticējuši tiem, kas pēc Viņa augšāmcelšanās Viņu jau bija redzējuši.</div></div>
<div class="par"><div class="verse" verse="15"><div class="verse-label">15</div>Un Viņš tiem sacīja: "Eita pa visu pasauli un pasludiniet evaņģēliju visai radībai.</div></div>
<div class="par"><div class="verse" verse="16"><div class="verse-label">16</div>Kas tic un top kristīts, tas tiks izglābts, bet, kas netic, tiks pazudināts.</div></div>
<div class="par"><div class="verse" verse="17"><div class="verse-label">17</div>Bet šīs zīmes ticīgiem ies līdzi: Manā Vārdā tie ļaunus garus izdzīs, jaunām mēlēm runās,</div></div>
<div class="par"><div class="verse" verse="18"><div class="verse-label">18</div>tie ar rokām pacels čūskas, un, kad tie dzers nāvīgas zāles, tad tās tiem nekaitēs. Neveseliem viņi rokas uzliks, un tie kļūs veseli."</div></div>
<div class="par"><div class="verse" verse="19"><div class="verse-label">19</div>Un Tas Kungs, kad Viņš ar tiem bija runājis, ir uzņemts debesīs un sēž pie Dieva labās rokas.</div></div>
<div class="par"><div class="verse" verse="20"><div class="verse-label">20</div>Un tie izgāja un mācīja visās malās, un Tas Kungs tiem darbā palīdzēja un vārdu apstiprināja ar līdzejošām zīmēm.</div></div>
    </body>
</html>
