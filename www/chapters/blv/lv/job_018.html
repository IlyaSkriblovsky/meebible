
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un šuahietis Bildads atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Kad jūs reiz mitēsities risināt savus tukšo vārdu savārstījumus? Apdomājieties taču, un pēc tam apspriedīsimies!</div></div>
<div class="par"><div class="verse" verse="3"><div class="verse-label">3</div>Kāpēc mūs pielīdzina neprātīgiem lopiem un mēs no jums tiekam uzskatīti par galīgiem bezprāšiem?</div></div>
<div class="par"><div class="verse" verse="4"><div class="verse-label">4</div>Tu, kas pats sevi saplosi savās dusmās, vai lai tevis dēļ zeme paliek tukša no ļaudīm un vai klints lai izkustas no savas vietas?</div></div>
<div class="par"><div class="verse" verse="5"><div class="verse-label">5</div>Tiešām, bezdievīgo gaisma izdzisīs, viņa pavarda uguns liesma nespīdēs;</div></div>
<div class="par"><div class="verse" verse="6"><div class="verse-label">6</div>viņa paša teltī gaisma kļūs tumša, un pār viņa galvu izdzisīs gaismeklis.</div></div>
<div class="par"><div class="verse" verse="7"><div class="verse-label">7</div>Viņa kādreiz stingrie soļi kļūs slābani, un viņa paša nodomi gāzīs viņu,</div></div>
<div class="par"><div class="verse" verse="8"><div class="verse-label">8</div>jo viņa kailās kājas ievada viņu sprostā, un pinekļos iet viņš pa pasauli!</div></div>
<div class="par"><div class="verse" verse="9"><div class="verse-label">9</div>Viņa pēdas aptver valgs, un sprosta cilpa tur viņu ciet.</div></div>
<div class="par"><div class="verse" verse="10"><div class="verse-label">10</div>Zemē paslēptas guļ ķeramās auklas, un viņu gaida slepeni uz ceļa izlikti slazdi.</div></div>
<div class="par"><div class="verse" verse="11"><div class="verse-label">11</div>Pēkšņi viņu no visām pusēm aptver nāves bailes un vajā viņu ik uz soļa.</div></div>
<div class="par"><div class="verse" verse="12"><div class="verse-label">12</div>Nelaime jau alkst pēc viņa, un iznīcība ir sataisījusies viņu gāzt.</div></div>
<div class="par"><div class="verse" verse="13"><div class="verse-label">13</div>Tā saēd viņa miesas locekļus, un viņa locekļus aprij arī nāves pirmdzimtais.</div></div>
<div class="par"><div class="verse" verse="14"><div class="verse-label">14</div>No savas telts, no savas drošās vietas viņš tiek izrauts, un kaut kas viņu dzen pie šausmu ķēniņa.</div></div>
<div class="par"><div class="verse" verse="15"><div class="verse-label">15</div>Viņa teltī dzīvos kaut kādi, kam ar viņu nav nekāda sakara, un sērs tiks kaisīts pār viņa mītni.</div></div>
<div class="par"><div class="verse" verse="16"><div class="verse-label">16</div>Viņa lejas galā kaltīs viņa saknes, bet viņa galotnē nožūs viņa zari.</div></div>
<div class="par"><div class="verse" verse="17"><div class="verse-label">17</div>Viņa piemiņa no zemes iznīkst, un nekāda slava viņam nepaliek pasaulē.</div></div>
<div class="par"><div class="verse" verse="18"><div class="verse-label">18</div>No gaismas pēkšņi Dievs viņu iestums tumsā, to izraidīs laukā no pasaules.</div></div>
<div class="par"><div class="verse" verse="19"><div class="verse-label">19</div>Viņam nebūs nedz zara, nedz kādas atvases savā paša tautā, un neviena pārpalicēja nebūs viņa līdzšinējās mītnēs.</div></div>
<div class="par"><div class="verse" verse="20"><div class="verse-label">20</div>Viņa pēcnākamos pārņems šaušalas par viņa mūža dienām, un ļaudis rietumos un austrumos pārņems par viņu izbailes.</div></div>
<div class="par"><div class="verse" verse="21"><div class="verse-label">21</div>Tiešām, lūk, tāda nu ir ļaundara dzīves vieta; tādi ir mitekļi tiem, kas neatzīst Dievu!"</div></div>
    </body>
</html>
