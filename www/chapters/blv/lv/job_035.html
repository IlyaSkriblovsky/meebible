
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Ēlihus turpināja un sacīja:</div></div>
<div class="par"><div class="verse" verse="2"><div class="verse-label">2</div>"Vai tev šķiet esam pareizi, ka tu saki: mana taisnība iet pār Dieva taisnību,</div></div>
<div class="par"><div class="verse" verse="3"><div class="verse-label">3</div>ka tu spried: ko man būs iegūt? Kāds man labums, ka esmu tīrs no grēka? -</div></div>
<div class="par"><div class="verse" verse="4"><div class="verse-label">4</div>Es tev to paskaidrošu ar vārdiem un arī taviem draugiem, kas pie tevis.</div></div>
<div class="par"><div class="verse" verse="5"><div class="verse-label">5</div>Uzlūko debesis un raugies augšup mākoņos, kas ir augstu pār tevi!</div></div>
<div class="par"><div class="verse" verse="6"><div class="verse-label">6</div>Ja tu grēko, ko tu ar to tieši Viņam nodari? Un, ja tu pavairo savu pārkāpumu skaitu, kādu zaudējumu tad tu ar to sagādā Viņam?</div></div>
<div class="par"><div class="verse" verse="7"><div class="verse-label">7</div>Un, ja tu esi taisns, kas Viņam no tā tiek? Jeb vai Viņš saņem sev kaut ko tavas rokas dāvinātu?</div></div>
<div class="par"><div class="verse" verse="8"><div class="verse-label">8</div>Tikai cilvēkam, kāds tu esi, var ko nozīmēt tavs ļaunums, un tikai tev, cilvēka bērnam, tavs taisnīgums var būt par svētību.</div></div>
<div class="par"><div class="verse" verse="9"><div class="verse-label">9</div>Ļaudis gan vaimanā par neskaitāmiem spaidiem un skaļi sūdzas par lielo cilvēku varmācību,</div></div>
<div class="par"><div class="verse" verse="10"><div class="verse-label">10</div>bet nemēdz gan jautāt: kur ir pats Dievs, mans Radītājs, kas pat naktī iedveš slavas dziesmas,</div></div>
<div class="par"><div class="verse" verse="11"><div class="verse-label">11</div>kas iemāca mums vairāk nekā zemes zvēriem un kas dara mūs gudrākus par debesu putniem?</div></div>
<div class="par"><div class="verse" verse="12"><div class="verse-label">12</div>Tad nu cilvēki brēc par ļauno ļaužu augstprātību, bet Viņš neveltī tam nekādu uzmanību.</div></div>
<div class="par"><div class="verse" verse="13"><div class="verse-label">13</div>Tiešām! Tukšām žēlabām Dievs nepiegriež vērību, un Visuvarenais tās pat neuzlūko.</div></div>
<div class="par"><div class="verse" verse="14"><div class="verse-label">14</div>Un vēl tu pat izsakies, ka tu Viņu neredzot; tava lieta gan guļot Viņa priekšā, bet tu velti gaidot Viņa izšķīrēju spriedumu.</div></div>
<div class="par"><div class="verse" verse="15"><div class="verse-label">15</div>Un nu tieši tagad, kad Viņa dusmas nesoda un Viņš neveltī daudz uzmanības pārgalvīgiem vārdiem,</div></div>
<div class="par"><div class="verse" verse="16"><div class="verse-label">16</div>Ījabs plaši atver muti tukšām izrunām un izplūst bez dziļāka ieskata lietu būtībā pārgalvīgos vārdos."</div></div>
    </body>
</html>
