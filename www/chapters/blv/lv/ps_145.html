
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida slavas dziesma. Es Tevi augsti teikšu, mans Dievs, Tu ķēniņ, un slavēšu Tavu Vārdu mūžīgi mūžam!</div></div>
<div class="par"><div class="verse" verse="2"><div class="verse-label">2</div>Ik dienas es Tevi teikšu un slavēšu Tavu Vārdu mūžīgi mūžam!</div></div>
<div class="par"><div class="verse" verse="3"><div class="verse-label">3</div>Liels ir Tas Kungs un augsti teicams, neizdibināma ir Viņa varenība.</div></div>
<div class="par"><div class="verse" verse="4"><div class="verse-label">4</div>Paaudžu paaudzes slavēs Tavus darbus un paudīs Tavu varu.</div></div>
<div class="par"><div class="verse" verse="5"><div class="verse-label">5</div>Es teikšu Tavas godības diženo varenību un dziedāšu par Taviem brīnuma darbiem.</div></div>
<div class="par"><div class="verse" verse="6"><div class="verse-label">6</div>Ļaudis runās par Taviem lieliskajiem darbiem, un es sludināšu Tavu varenību.</div></div>
<div class="par"><div class="verse" verse="7"><div class="verse-label">7</div>Tavas lielās lēnības piemiņu teiktin teiks un Tavu taisnību slavēs ar dziesmām.</div></div>
<div class="par"><div class="verse" verse="8"><div class="verse-label">8</div>Žēlīgs un žēlsirdīgs ir Tas Kungs, pacietīgs un pilns lēnības.</div></div>
<div class="par"><div class="verse" verse="9"><div class="verse-label">9</div>Tas Kungs ir labsirdīgs pret visiem, un Viņa žēlastība aptver visus Viņa radījumus.</div></div>
<div class="par"><div class="verse" verse="10"><div class="verse-label">10</div>Visiem Taviem darbiem būs Tevi, Kungs, teikt, un Taviem svētajiem būs Tevi daudzināt.</div></div>
<div class="par"><div class="verse" verse="11"><div class="verse-label">11</div>Viņi izteiks Tavas valstības godību un runās par Tavu varu,</div></div>
<div class="par"><div class="verse" verse="12"><div class="verse-label">12</div>lai cilvēku bērniem top zināmi Tavi varenie darbi un Tavas valstības brīnišķais spožums un godība.</div></div>
<div class="par"><div class="verse" verse="13"><div class="verse-label">13</div>Tava valstība ir uz mūžīgiem laikiem, un Tava valdīšana paliek uz radu radiem. Uzticamības pilns ir Tas Kungs Savos vārdos un svēts visā Savā rīcībā.</div></div>
<div class="par"><div class="verse" verse="14"><div class="verse-label">14</div>Tas Kungs ir atbalsts visiem, kas krīt, un padara atkal taisnus visu nomākto stāvus.</div></div>
<div class="par"><div class="verse" verse="15"><div class="verse-label">15</div>Visas acis gaida uz Tevi, un Tu viņiem dod viņu barību savā laikā;</div></div>
<div class="par"><div class="verse" verse="16"><div class="verse-label">16</div>Tu atver Savu roku un paēdini visus, kas dzīvo, ar labu prātu.</div></div>
<div class="par"><div class="verse" verse="17"><div class="verse-label">17</div>Tas Kungs ir taisns visos Savos ceļos un svēts visos Savos darbos.</div></div>
<div class="par"><div class="verse" verse="18"><div class="verse-label">18</div>Tas Kungs ir tuvu visiem, kas Viņu piesauc, visiem, kas Viņu piesauc patiesībā.</div></div>
<div class="par"><div class="verse" verse="19"><div class="verse-label">19</div>Viņš izpilda, ko vēlas tie, kas Viņu bīstas, dzird viņu brēkšanu un palīdz viņiem.</div></div>
<div class="par"><div class="verse" verse="20"><div class="verse-label">20</div>Tas Kungs pasargā visus, kas Viņu mīl, bet Viņš iznīcinās visus bezdievīgos.</div></div>
<div class="par"><div class="verse" verse="21"><div class="verse-label">21</div>Mana mute paudīs Tā Kunga slavu, un visa miesa lai teic Viņa svēto Vārdu mūžīgi mūžam! Mēs slavējam To Kungu tagad un mūžīgi! Alelujā!</div></div>
    </body>
</html>
