
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Efraima vīri sacīja viņam: "Kādēļ tu esi mums tā darījis, kāpēc tu mūs neaicināji tad, kad tu gāji karot pret Midiānu?" Un tie ar viņu stipri bārās.</div></div>
<div class="par"><div class="verse" verse="2"><div class="verse-label">2</div>Tad viņš tiem sacīja: "Ko tad es esmu tagad tādu veicis, salīdzinot ar jums? Vai Efraima beidzamais salasījums nav labāks kā Abiēzera pirmās ražas?</div></div>
<div class="par"><div class="verse" verse="3"><div class="verse-label">3</div>Dievs ir jūsu rokā nodevis Midiāna vadoņus Orebu un Seēbu, un kā gan es būtu spējis tā rīkoties kā jūs?" Un, viņam šādus vārdus runājot, beidzot viņu dusmas pret viņu aprima.</div></div>
<div class="par"><div class="verse" verse="4"><div class="verse-label">4</div>Kad Gideons nāca pie Jordānas un bija jau pārgājis pāri ar tiem trīs simti vīriem, kas bija pie viņa un kas bija piekusuši no vajāšanas,</div></div>
<div class="par"><div class="verse" verse="5"><div class="verse-label">5</div>tad viņš lūdza Sukotas vīrus: "Dodiet tiem ļaudīm, kas man seko, dažus klaipus maizes, jo viņi ir piekusuši - es vajāju Zebu un Calmunnu, Midiāna ķēniņus."</div></div>
<div class="par"><div class="verse" verse="6"><div class="verse-label">6</div>Bet Sukotas vadoņi atbildēja: "Vai tad Zeba un Calmunnas dūres ir jau tavā rokā, ka mums būs dot tavam karapulkam maizi?"</div></div>
<div class="par"><div class="verse" verse="7"><div class="verse-label">7</div>Tad Gideons atbildēja: "Lai paliek tā! Ja Tas Kungs Zebu un Calmunnu nodos manā rokā, tad es jūsu miesas kulšu ar tuksneša ērkšķiem un dadžiem."</div></div>
<div class="par"><div class="verse" verse="8"><div class="verse-label">8</div>Un no turienes viņš devās augšā uz Penuēlu un runāja ar tiem tāpat, bet Penuēlas vīri tam atbildēja gluži tāpat, kā Sukotas vīri bija atbildējuši.</div></div>
<div class="par"><div class="verse" verse="9"><div class="verse-label">9</div>Un viņš sacīja arī Penuēlas vīriem: "Kad es sveiks atgriezīšos, tad es šo nocietinājumu noārdīšu."</div></div>
<div class="par"><div class="verse" verse="10"><div class="verse-label">10</div>Bet Zeba un Calmunna atradās Karkorā, un kopā ar viņiem bija to karaspēks ap piecpadsmit tūkstoši vīru, visi, kas bija palikuši pāri no austrumu vīru nometnes, jo simts divdesmit tūkstoši vīru, zobena nesēji, bija krituši.</div></div>
<div class="par"><div class="verse" verse="11"><div class="verse-label">11</div>Un Gideons devās pa tuksneša sirotāju ceļu austrumos no Nobas un Jogbehas, uzbruka un sakāva viņu karaspēku nometnē tai brīdī, kad tiem šķita, ka tā ir droša.</div></div>
<div class="par"><div class="verse" verse="12"><div class="verse-label">12</div>Un Zeba un Calmunna bēga, bet viņš tos vajāja un sagūstīja abus Midiāna ķēniņus  - Zebu un Calmunnu; un visu karaspēku viņš izkliedēja.</div></div>
<div class="par"><div class="verse" verse="13"><div class="verse-label">13</div>Tad Gideons, Joasa dēls, griezās atpakaļ pa augšējo ceļu pāri kalniem.</div></div>
<div class="par"><div class="verse" verse="14"><div class="verse-label">14</div>Un tur viņš notvēra kādu zēnu no Sukotas vīru pulka, un viņš to izjautāja, un tas viņam uzrakstīja gan Sukotas vadoņus, gan viņas vecajus, septiņdesmit septiņus vīrus.</div></div>
<div class="par"><div class="verse" verse="15"><div class="verse-label">15</div>Un tad viņš nonāca pie Sukotas vīriem un sacīja: "Te nu tagad ir Zeba un Calmunna, kuru dēļ jūs mani nievājāt, sacīdami: vai Zebas un Calmunnas dūres ir jau tavā rokā, ka mums jau tagad taviem piekusušiem vīriem ir jādod maize?"</div></div>
<div class="par"><div class="verse" verse="16"><div class="verse-label">16</div>Tad viņš lika satvert pilsētas vecajus, ņēma tuksneša ērkšķus un dadžus, un viņš lika iepazīt tos Sukotas vīriem.</div></div>
<div class="par"><div class="verse" verse="17"><div class="verse-label">17</div>Bet Penuēlas nocietinājumu viņš nojauca, un pilsētas vīrus viņš nokāva.</div></div>
<div class="par"><div class="verse" verse="18"><div class="verse-label">18</div>Tad viņš teica Zebam un Calmunnam: "Kā izskatījās tie vīri, ko jūs esat Tāborā nokāvuši?" Tie atbildēja: "Tie visi bija gluži tādi kā tu, ikviens savā izskatā kā ķēniņa dēls."</div></div>
<div class="par"><div class="verse" verse="19"><div class="verse-label">19</div>Tad viņš sacīja: "Tie bija mani brāļi, manas mātes dēli. Tik tiešām, ka Tas Kungs dzīvo, ja jūs būtu saudzējuši viņu dzīvības, es jūs nenokautu!"</div></div>
<div class="par"><div class="verse" verse="20"><div class="verse-label">20</div>Un viņš sacīja Jeteram, savam pirmdzimtajam dēlam: "Celies, nokauj tos!" Bet zēns neizvilka savu zobenu, jo viņš baidījās, tāpēc ka viņš bija vēl jauns.</div></div>
<div class="par"><div class="verse" verse="21"><div class="verse-label">21</div>Tad Zeba un Calmunna sacīja: "Celies tu pats un nodur mūs, jo, kāds vīrs, tāds ir viņa spēks!" Tad Gideons cēlās un nokāva Zebu un Calmunnu, un viņš noņēma mēnestiņus, kas bija ap viņu kamieļu kakliem.</div></div>
<div class="par"><div class="verse" verse="22"><div class="verse-label">22</div>Un Israēla vīri sacīja Gideonam: "Esi tu mums ķēniņš, tu un tavs dēls, un tava dēla dēls, jo tu mūs esi izpestījis no Midiāna rokas."</div></div>
<div class="par"><div class="verse" verse="23"><div class="verse-label">23</div>Bet Gideons tiem atbildēja: "Es negribu būt jūsu ķēniņš, un arī mans dēls nevaldīs pār jums; Tas Kungs ir jūsu ķēniņš."</div></div>
<div class="par"><div class="verse" verse="24"><div class="verse-label">24</div>Un Gideons tiem sacīja: "Es tomēr kaut ko lūgšu no jums: dodiet man ikviens savu gredzenu no sava laupījuma." Jo tie valkāja zelta gredzenus, tāpēc ka bija ismaēlieši.</div></div>
<div class="par"><div class="verse" verse="25"><div class="verse-label">25</div>Un viņi atbildēja: "Labprāt, mēs dosim." Un tie izklāja kādu tērpu un uz tā meta katrs vienu gredzenu no sava laupījuma.</div></div>
<div class="par"><div class="verse" verse="26"><div class="verse-label">26</div>Šo pieprasīto zelta gredzenu svars bija tūkstoš septiņi simti zelta seķeļu, neieskaitot mazos mēnešus un auskarus, un purpura tērpus, ko bija valkājuši Midiāna ķēniņi, neieskaitot arī kaklu ķēdes, kas bija ap kakliem viņu kamieļiem.</div></div>
<div class="par"><div class="verse" verse="27"><div class="verse-label">27</div>Un Gideons no tā darināja dārgu efodu, un viņš to novietoja Ofrā, savā pilsētā; un viss Israēls ar to piekopa tur elka kalpību, un tas Gideonam un viņa namam kļuva par slazda valgu.</div></div>
<div class="par"><div class="verse" verse="28"><div class="verse-label">28</div>Bet midiānieši tomēr bija pazemoti Israēla bērnu priekšā, un tie nespēja vairs savu galvu pacelt; zemei bija miers četrdesmit gadus, kamēr Gideons dzīvoja.</div></div>
<div class="par"><div class="verse" verse="29"><div class="verse-label">29</div>Un Jerubbaals, Joasa dēls, nogāja un dzīvoja savā namā.</div></div>
<div class="par"><div class="verse" verse="30"><div class="verse-label">30</div>Gideonam bija septiņdesmit dēlu, kas bija no viņa gurniem nākuši, jo viņam bija daudz sievu.</div></div>
<div class="par"><div class="verse" verse="31"><div class="verse-label">31</div>Arī viņa blakussieva, kas tam bija Sihemā, dzemdēja viņam dēlu, un viņš nosauca to vārdā Abimelehs.</div></div>
<div class="par"><div class="verse" verse="32"><div class="verse-label">32</div>Un Gideons, Joasa dēls, nomira sirmā vecumā un tika apglabāts sava tēva Joasa kapa vietā - abiēzeriešu Ofrā.</div></div>
<div class="par"><div class="verse" verse="33"><div class="verse-label">33</div>Bet, kad Gideons bija nomiris, tad Israēla bērni noklīda uz neceļiem un netikli kalpoja baaliem un izveidoja Baal-Berītu sev par dievu.</div></div>
<div class="par"><div class="verse" verse="34"><div class="verse-label">34</div>Un Israēla bērni nepieminēja To Kungu, savu Dievu, kas patiešām viņus bija izglābis no visu viņu apkārtējo ienaidnieku rokas.</div></div>
<div class="par"><div class="verse" verse="35"><div class="verse-label">35</div>Viņi arī neapgājās labi ar Jerubbaala, tas ir, Gideona, namu, neievērodami to labo, ko viņš bija Israēlam darījis.</div></div>
    </body>
</html>
