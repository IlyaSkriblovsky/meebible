
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, kad tie tuvojās Jeruzālemei, nākdami uz Betfagu un Betāniju pie Eļļas kalna, tad Viņš sūta divus no Saviem mācekļiem</div></div>
<div class="par"><div class="verse" verse="2"><div class="verse-label">2</div>un tiem saka: "Noeita ciemā, kas jūsu priekšā, un iegājuši jūs tūdaļ atradīsit piesietu kumeļu, uz kura vēl neviens cilvēks nav sēdējis. Atraisījuši to atvediet.</div></div>
<div class="par"><div class="verse" verse="3"><div class="verse-label">3</div>Un, ja kas jums sacīs: ko jūs te darāt? - tad atsakait: Tam Kungam tā vajag. Un tūdaļ tas to atsūtīs šurp."</div></div>
<div class="par"><div class="verse" verse="4"><div class="verse-label">4</div>Un tie nogāja un atrada kumeļu ārā uz ielas pie durvīm piesietu un to atraisīja.</div></div>
<div class="par"><div class="verse" verse="5"><div class="verse-label">5</div>Un kādi no tiem, kas tur stāvēja, viņiem sacīja: "Ko jūs darāt, ka atraisāt kumeļu?"</div></div>
<div class="par"><div class="verse" verse="6"><div class="verse-label">6</div>Bet viņi tiem sacīja, kā Jēzus bija pavēlējis. Un tie viņiem atļāva.</div></div>
<div class="par"><div class="verse" verse="7"><div class="verse-label">7</div>Un viņi kumeļu atved pie Jēzus, uzliek tam savas drēbes, un Viņš sēdās tam virsū.</div></div>
<div class="par"><div class="verse" verse="8"><div class="verse-label">8</div>Un daudzi izklāja savas drēbes uz ceļa; un citi kaisīja zarus, ko tie bija nocirtuši laukos.</div></div>
<div class="par"><div class="verse" verse="9"><div class="verse-label">9</div>Un tie, kas gāja priekšā un kas sekoja, sauca: "Ozianna, slavēts, kas nāk Tā Kunga Vārdā!</div></div>
<div class="par"><div class="verse" verse="10"><div class="verse-label">10</div>Lai ir slavēta mūsu tēva Dāvida valstība, kas nāk. Ozianna augstībā!"</div></div>
<div class="par"><div class="verse" verse="11"><div class="verse-label">11</div>Un Jēzus iegāja Jeruzālemē Templī. Un, kad Viņš visu visapkārt bija uzlūkojis un jau vakars bija, Viņš izgāja ar tiem divpadsmit uz Betāniju.</div></div>
<div class="par"><div class="verse" verse="12"><div class="verse-label">12</div>Un otrā dienā, kad tie no Betānijas izgāja, tad Viņam gribējās ēst.</div></div>
<div class="par"><div class="verse" verse="13"><div class="verse-label">13</div>Un, ieraudzījis no tālienes kādu vīģes koku, kam bija lapas, Viņš piegāja pie tā, vai tanī ko neatrastu; un, pie tā piegājis, Viņš neatrada nekā kā vien lapas, jo nebija vīģu laiks.</div></div>
<div class="par"><div class="verse" verse="14"><div class="verse-label">14</div>Un Jēzus sāka par to runāt un sacīja: "Lai neviens nemūžam vairs neēd augļus no tevis." Un Viņa mācekļi klausījās.</div></div>
<div class="par"><div class="verse" verse="15"><div class="verse-label">15</div>Un tie nāk uz Jeruzālemi. Un, Templī iegājis, Viņš sāk izdzīt tos, kas pārdeva un pirka Templī, un apgāza mijēju galdus un baložu pārdevēju solus</div></div>
<div class="par"><div class="verse" verse="16"><div class="verse-label">16</div>un neļāva nevienu lietu nest caur Templi.</div></div>
<div class="par"><div class="verse" verse="17"><div class="verse-label">17</div>Un Viņš mācīja un tiem sacīja: "Vai nav rakstīts: Mans nams taps nosaukts lūgšanas nams visām tautām. - Bet jūs to esat padarījuši par slepkavu bedri."</div></div>
<div class="par"><div class="verse" verse="18"><div class="verse-label">18</div>Un rakstu mācītāji un augstie priesteri to dzirdēja un meklēja Viņu nogalināt; jo tie bijās no Viņa, tāpēc ka Viņa mācība bija aizrāvusi visus ļaudis.</div></div>
<div class="par"><div class="verse" verse="19"><div class="verse-label">19</div>Un, vakaram metoties, viņi izgāja no pilsētas ārā.</div></div>
<div class="par"><div class="verse" verse="20"><div class="verse-label">20</div>Un, rīta agrumā garām iedami, tie redzēja to vīģes koku nokaltušu no pašām saknēm.</div></div>
<div class="par"><div class="verse" verse="21"><div class="verse-label">21</div>Un Pēteris atminējies Jēzum sacīja: "Mācītāj, redzi, tas vīģes koks, ko Tu esi nolādējis, ir nokaltis."</div></div>
<div class="par"><div class="verse" verse="22"><div class="verse-label">22</div>Un Jēzus atbildēja un tiem saka: "Ticiet uz Dievu.</div></div>
<div class="par"><div class="verse" verse="23"><div class="verse-label">23</div>Jo patiesi Es jums saku: ja kas šim kalnam sacīs: celies un meties jūrā! - un nešaubīsies savā sirdī, bet ticēs, ka notiks, ko viņš saka, tad viņam tas notiks.</div></div>
<div class="par"><div class="verse" verse="24"><div class="verse-label">24</div>Tāpēc Es jums saku: visu, ko jūs lūgdami lūgsit, ticiet, ka jūs dabūsit, tad tas jums notiks.</div></div>
<div class="par"><div class="verse" verse="25"><div class="verse-label">25</div>Un, kad jūs stāvat, Dievu lūgdami, tad piedodiet, ja jums kas ir pret kādu, lai arī jūsu Tēvs, kas debesīs, jums piedod jūsu pārkāpumus,</div></div>
<div class="par"><div class="verse" verse="26"><div class="verse-label">26</div>bet, ja jūs nepiedodat, tad arī jūsu Tēvs debesīs jūsu pārkāpumus nepiedos.</div></div>
<div class="par"><div class="verse" verse="27"><div class="verse-label">27</div>Un tie nāk atkal uz Jeruzālemi, un, Viņam Templī staigājot, nāk pie Viņa augstie priesteri un rakstu mācītāji, un vecaji</div></div>
<div class="par"><div class="verse" verse="28"><div class="verse-label">28</div>un Tam saka: "Kādā pilnvarā Tu šo visu dari? Un kas Tev šo pilnvaru devis to darīt?"</div></div>
<div class="par"><div class="verse" verse="29"><div class="verse-label">29</div>Bet Jēzus tiem sacīja: "Es jums kaut ko vaicāšu, un atbildiet Man; tad Es jums sacīšu, kādā pilnvarā Es to daru.</div></div>
<div class="par"><div class="verse" verse="30"><div class="verse-label">30</div>Vai Jāņa kristība bija no debesīm vai no cilvēkiem? Atbildiet Man."</div></div>
<div class="par"><div class="verse" verse="31"><div class="verse-label">31</div>Un tie sprieda savā starpā un sacīja: "Ja mēs sakām: no debesīm, - tad Viņš sacīs: kāpēc tad jūs viņam neesat ticējuši?</div></div>
<div class="par"><div class="verse" verse="32"><div class="verse-label">32</div>Bet vai lai sakām: no cilvēkiem?" Viņi bijās no ļaudīm. Jo visi par Jāni domāja, ka tas patiesi bijis pravietis.</div></div>
<div class="par"><div class="verse" verse="33"><div class="verse-label">33</div>Un tie atbildēdami Jēzum saka: "Mēs nezinām." Un Jēzus tiem saka: "Tad Es arīdzan jums nesaku, kādā pilnvarā Es to daru."</div></div>
    </body>
</html>
