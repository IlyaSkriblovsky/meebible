
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jūdas ķēniņa Ahasa, Jotāma dēla, Usijas dēla, dienās notika, ka Sīrijas ķēniņš Recīns un Israēlas ķēniņš Peka, Remaljas dēls, uzbruka Jeruzālemei, bet nespēja to sekmīgi aplenkt.</div></div>
<div class="par"><div class="verse" verse="2"><div class="verse-label">2</div>Kad Dāvida namam paziņoja: sīrieši ir iebrukuši ar lielu karaspēku Efraimā, - tad trīcēja viņa sirds un viņa tautas sirds, kā mežā koki trīc vējā.</div></div>
<div class="par"><div class="verse" verse="3"><div class="verse-label">3</div>Tad Tas Kungs pavēlēja Jesajam: "Izej ar savu dēlu Šear-Jašubu Ahasam pretī ūdens vada galā pie augšējā dīķa ceļā uz velētāju tīrumu</div></div>
<div class="par"><div class="verse" verse="4"><div class="verse-label">4</div>un saki viņam: neuztraucies un esi mierīgs! Nebaidies, un tava sirds lai neiztrūcinās no šiem abiem kūpošiem satrunējušiem stumbeņiem, no Recīna un viņa sīriešu, nedz arī no Remaljas dēla dusmu kvēles!</div></div>
<div class="par"><div class="verse" verse="5"><div class="verse-label">5</div>Pretstatā tam, ka sīrieši pret tevi domājuši ļauni, kopā ar Efraimu un Remaljas dēlu sacīdami:</div></div>
<div class="par"><div class="verse" verse="6"><div class="verse-label">6</div>iesim pret Jūdu, aplenksim un iekarosim to un iecelsim tur par ķēniņu Tabeēla dēlu! -</div></div>
<div class="par"><div class="verse" verse="7"><div class="verse-label">7</div>Dievs Tas Kungs saka: tas tā neizdosies un nenotiks!</div></div>
<div class="par"><div class="verse" verse="8"><div class="verse-label">8</div>Jo, kā Sīrijas galva ir Damaska, tā Damaskas galva ir Recīns, un sešdesmit piecu gadu laikā Efraimu satrieks, tā ka šī cilts nebūs vairs tauta.</div></div>
<div class="par"><div class="verse" verse="9"><div class="verse-label">9</div>Un, kā Efraima galva ir Samarija, tā Samarijas galva ir Remaljas dēls. Bet, ja jūs neticēsit, jūs nepastāvēsit!"</div></div>
<div class="par"><div class="verse" verse="10"><div class="verse-label">10</div>Un Tas Kungs vēl runāja uz Ahasu:</div></div>
<div class="par"><div class="verse" verse="11"><div class="verse-label">11</div>"Izlūdzies sev zīmi no Tā Kunga, sava Dieva, prasi, lai tā parādītos, nākdama vai nu no elles dziļumiem, vai no debesu augstumiem!"</div></div>
<div class="par"><div class="verse" verse="12"><div class="verse-label">12</div>Bet Ahass atbildēja: "Es neprasīšu un nekārdināšu To Kungu."</div></div>
<div class="par"><div class="verse" verse="13"><div class="verse-label">13</div>Tad Jesaja sacīja: "Klausaities, jūs no Dāvida nama! Vai jums vēl nepietiek kaitināt un apgrūtināt cilvēkus, ka jūs apgrūtināt un kaitināt arī manu Dievu?</div></div>
<div class="par"><div class="verse" verse="14"><div class="verse-label">14</div>Tādēļ Tas Kungs pats jums dos zīmi: redzi, jaunava kļūs grūta un dzemdēs dēlu, un viņa tam dos vārdu Imanuēls.</div></div>
<div class="par"><div class="verse" verse="15"><div class="verse-label">15</div>No biezpiena un medus viņš pārtiks, kamēr viņš pratīs ļaunu atmest un labu pieņemt.</div></div>
<div class="par"><div class="verse" verse="16"><div class="verse-label">16</div>Un, pirms tas zēns pratīs ļaunu atmest un labu pieņemt, zeme, no kuras abiem ķēniņiem tev tagad bailes, būs tukša un kaila padarīta.</div></div>
<div class="par"><div class="verse" verse="17"><div class="verse-label">17</div>Bet Tas Kungs sūtīs arī pār tevi un tavu tautu, un pār visu tava tēva namu dienas, kādas nav bijušas kopš tā laika, kad Efraims atšķīrās no Jūdas, proti: Asīrijas ķēniņu!"</div></div>
<div class="par"><div class="verse" verse="18"><div class="verse-label">18</div>Tanī dienā Tas Kungs atvedīs tās dzēlējas mušas, kas ir Ēģiptē pie Nīlas upes ietekas, un bites, kas ir Asīrijā,</div></div>
<div class="par"><div class="verse" verse="19"><div class="verse-label">19</div>un tās nāks un apmetīsies ielejās, klinšu plaisās, visos ērkšķu krūmos un visur ganībās.</div></div>
<div class="par"><div class="verse" verse="20"><div class="verse-label">20</div>Tanī dienā Tas Kungs nodzīs ar nazi, kas viņpus upes, proti, ar Asīrijas ķēniņu, galvas matus un kājas spalvas un noskūs arī bārdu.</div></div>
<div class="par"><div class="verse" verse="21"><div class="verse-label">21</div>Tanī dienā cilvēks turēs vienu gotiņu un divi aitas.</div></div>
<div class="par"><div class="verse" verse="22"><div class="verse-label">22</div>Tā dos tik daudz piena, ka viņš ēdīs biezpienu. Jo ikviens, kas būs palicis dzīvs šai zemē, pārtiks no biezpiena un medus.</div></div>
<div class="par"><div class="verse" verse="23"><div class="verse-label">23</div>Tanī laikā katrā vietā, kur tagad stāv tūkstotis vīnakoku tūkstoš sudraba gabalu vērtībā, būs tikai ērkšķi un čūkšļi.</div></div>
<div class="par"><div class="verse" verse="24"><div class="verse-label">24</div>Turp ies tikai ar bultām un stopiem, jo visa zeme būs kļuvusi par ērkšķiem un čūkšļiem.</div></div>
<div class="par"><div class="verse" verse="25"><div class="verse-label">25</div>Visi kalnu tīrumi, ko tagad apstrādā ar kapļiem, - turp tad neies aiz bailēm no ērkšķiem un čūkšļiem, - būs liellopu ganības un vietas, ko izmīdīs aitas.</div></div>
    </body>
</html>
