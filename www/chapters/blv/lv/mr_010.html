
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, no turienes cēlies, Jēzus nāk Jūdejas robežās, gar Jordānas otru pusi; un ļaudis nāca atkal kopā pie Viņa, un Viņš, kā parasts, tos atkal mācīja.</div></div>
<div class="par"><div class="verse" verse="2"><div class="verse-label">2</div>Un pienāca farizeji un,Viņu kārdinādami, jautāja Viņam: "Vai vīram atļauts no savas sievas šķirties?"</div></div>
<div class="par"><div class="verse" verse="3"><div class="verse-label">3</div>Bet Viņš atbildēdams tiem sacīja: "Ko Mozus jums ir pavēlējis?"</div></div>
<div class="par"><div class="verse" verse="4"><div class="verse-label">4</div>Bet tie sacīja: "Mozus atļāvis rakstīt šķiršanās rakstu un šķirties."</div></div>
<div class="par"><div class="verse" verse="5"><div class="verse-label">5</div>Un Jēzus tiem sacīja: "Jūsu cietās sirds dēļ viņš jums šo bausli rakstījis.</div></div>
<div class="par"><div class="verse" verse="6"><div class="verse-label">6</div>Bet no pasaules iesākuma Dievs viņus radījis vīru un sievu.</div></div>
<div class="par"><div class="verse" verse="7"><div class="verse-label">7</div>Tādēļ cilvēks atstās savu tēvu un māti,</div></div>
<div class="par"><div class="verse" verse="8"><div class="verse-label">8</div>un tie divi būs viena miesa. Tad nu tie nav vairs divi, bet viena miesa.</div></div>
<div class="par"><div class="verse" verse="9"><div class="verse-label">9</div>Tāpēc, ko Dievs savienojis, to cilvēks lai nešķir."</div></div>
<div class="par"><div class="verse" verse="10"><div class="verse-label">10</div>Un mājās Viņa mācekļi jautāja Viņam par to pašu lietu.</div></div>
<div class="par"><div class="verse" verse="11"><div class="verse-label">11</div>Un Viņš tiem saka: "Ja kas no savas sievas šķiras un citu precē, tas laulību pārkāpj pret viņu.</div></div>
<div class="par"><div class="verse" verse="12"><div class="verse-label">12</div>Un, ja sieva no sava vīra šķiras un ar citu apprecējas, tā pārkāpj laulību."</div></div>
<div class="par"><div class="verse" verse="13"><div class="verse-label">13</div>Un tie atnesa bērniņus pie Jēzus, lai Viņš tos aizskartu. Bet mācekļi tos aprāja.</div></div>
<div class="par"><div class="verse" verse="14"><div class="verse-label">14</div>Bet Jēzus, to redzēdams, apskaitās un tiem sacīja: "Laidiet bērniņus pie Manis, neliedziet tiem, jo tādiem pieder Dieva valstība.</div></div>
<div class="par"><div class="verse" verse="15"><div class="verse-label">15</div>Patiesi Es jums saku: kas Dieva valstību nedabū kā bērniņš, tas nenāks tur iekšā."</div></div>
<div class="par"><div class="verse" verse="16"><div class="verse-label">16</div>Un Viņš tos apkampa, rokas tiem uzlika un tos svētīja.</div></div>
<div class="par"><div class="verse" verse="17"><div class="verse-label">17</div>Un, kad Viņš bija izgājis uz ceļu, tad kāds pieskrēja un, ceļos nometies, Viņu lūdza: "Labais Mācītāj, ko man būs darīt, lai iemantoju mūžīgu dzīvību?"</div></div>
<div class="par"><div class="verse" verse="18"><div class="verse-label">18</div>Bet Jēzus uz to sacīja: "Kāpēc tu Mani sauc labu? Neviens nav labs kā vienīgi Dievs.</div></div>
<div class="par"><div class="verse" verse="19"><div class="verse-label">19</div>Tu baušļus zini: tev nebūs nokaut; tev nebūs laulību pārkāpt; tev nebūs zagt; tev nebūs dot nepatiesu liecību; nelaupi; godā savu tēvu un māti."</div></div>
<div class="par"><div class="verse" verse="20"><div class="verse-label">20</div>Bet tas Viņam teica: "Mācītāj, šo visu es esmu turējis kopš savas jaunības."</div></div>
<div class="par"><div class="verse" verse="21"><div class="verse-label">21</div>Bet Jēzus, viņu uzlūkodams, iemīlēja viņu un sacīja: "Vienas lietas tev trūkst - ej, pārdod visu, kas tev ir, un dod nabagiem; tad tev būs manta debesīs; ņem krustu un seko Man."</div></div>
<div class="par"><div class="verse" verse="22"><div class="verse-label">22</div>Bet tas, par šo vārdu noskumis, aizgāja bēdīgs; jo viņš bija ļoti bagāts.</div></div>
<div class="par"><div class="verse" verse="23"><div class="verse-label">23</div>Un Jēzus skatījās apkārt un saka uz Saviem mācekļiem: "Cik grūti bagātie ieies Dieva valstībā!"</div></div>
<div class="par"><div class="verse" verse="24"><div class="verse-label">24</div>Un mācekļi iztrūcinājās par Viņa vārdiem. Bet Jēzus atkal griežas pie tiem un saka: "Bērni, cik grūti ir ieiet Dieva valstībā!</div></div>
<div class="par"><div class="verse" verse="25"><div class="verse-label">25</div>Vieglāk ir kamielim iziet caur adatas aci nekā bagātam ieiet Dieva valstībā."</div></div>
<div class="par"><div class="verse" verse="26"><div class="verse-label">26</div>Bet tie vēl vairāk pārbijās un sacīja savā starpā: "Kas tad var tapt glābts?"</div></div>
<div class="par"><div class="verse" verse="27"><div class="verse-label">27</div>Jēzus, tos uzlūkodams, saka: "Cilvēkiem tas neiespējams, bet ne Dievam, jo Dievam visas lietas iespējamas."</div></div>
<div class="par"><div class="verse" verse="28"><div class="verse-label">28</div>Pēteris sāka uz Viņu runāt: "Redzi, mēs visu esam atstājuši un Tev staigājuši pakaļ."</div></div>
<div class="par"><div class="verse" verse="29"><div class="verse-label">29</div>Jēzus teica: "Patiesi Es jums saku: neviena nav, kas atstājis namu vai brāļus, vai māsas, vai māti, vai tēvu, vai bērnus, vai tīrumus Manis un evaņģēlija dēļ,</div></div>
<div class="par"><div class="verse" verse="30"><div class="verse-label">30</div>kas nedabūtu simtkārtīgi jau šinī laikā namus un brāļus, un māsas, un mātes, un bērnus, un tīrumus, kaut arī ar vajāšanām, un nākošā laikā mūžīgu dzīvību.</div></div>
<div class="par"><div class="verse" verse="31"><div class="verse-label">31</div>Bet daudzi, kas pirmie, būs pēdējie, un pēdējie būs pirmie."</div></div>
<div class="par"><div class="verse" verse="32"><div class="verse-label">32</div>Bet tie bija ceļā, iedami augšup uz Jeruzālemi. Un Jēzus gāja viņiem pa priekšu, un tie iztrūcinājās un bailēs Viņam sekoja. Un Viņš ņēma pie Sevis tos divpadsmit un sāka uz tiem runāt, kas Viņam notikšot:</div></div>
<div class="par"><div class="verse" verse="33"><div class="verse-label">33</div>"Redzi, mēs ejam uz Jeruzālemi, un Cilvēka Dēlu nodos augstajiem priesteriem un rakstu mācītājiem, un tie Viņu notiesās uz nāvi un Viņu nodos pagāniem.</div></div>
<div class="par"><div class="verse" verse="34"><div class="verse-label">34</div>Un tie Viņu apmēdīs un apspļaudīs un To šautīs un nonāvēs; un Viņš pēc trim dienām celsies augšām."</div></div>
<div class="par"><div class="verse" verse="35"><div class="verse-label">35</div>Tad Jēkabs un Jānis, Cebedeja dēli, pie Viņa piegāja un Tam sacīja: "Mācītāj, mēs gribam, ka Tu mums darītu, ko Tev lūgsim."</div></div>
<div class="par"><div class="verse" verse="36"><div class="verse-label">36</div>Un Viņš uz tiem sacīja: "Ko jūs gribat, lai Es jums daru?"</div></div>
<div class="par"><div class="verse" verse="37"><div class="verse-label">37</div>Bet tie Viņam sacīja: "Dod mums, ka mēs varam sēdēt Tavā godībā, viens pa Tavu labo roku un otrs pa kreiso roku."</div></div>
<div class="par"><div class="verse" verse="38"><div class="verse-label">38</div>Bet Jēzus tiem sacīja: "Jūs nezināt, ko jūs lūdzat. Vai jūs varat dzert to biķeri, ko Es dzeru, vai tapt kristīti ar to kristību, ar ko Es topu kristīts?"</div></div>
<div class="par"><div class="verse" verse="39"><div class="verse-label">39</div>Bet tie uz Viņu sacīja: "Varam." Bet Jēzus tiem sacīja: "Jūs gan to biķeri dzersit, ko Es dzeru, un tapsit kristīti ar to kristību, ar ko Es topu kristīts.</div></div>
<div class="par"><div class="verse" verse="40"><div class="verse-label">40</div>Bet sēdēt pie Manas labās vai kreisās rokas Man nepiederas dot, bet tiks piešķirts tiem, kuriem tas ir sataisīts."</div></div>
<div class="par"><div class="verse" verse="41"><div class="verse-label">41</div>Un, kad tie desmit to dzirdēja, tad tie sāka skaisties par Jēkabu un Jāni.</div></div>
<div class="par"><div class="verse" verse="42"><div class="verse-label">42</div>Bet Jēzus tos pasauca un saka tiem: "Jūs zināt, ka tie, ko par tautu valdniekiem tur, tie tās apspiež, un viņu lielie kungi tām dara pāri.</div></div>
<div class="par"><div class="verse" verse="43"><div class="verse-label">43</div>Bet tā lai nav jūsu starpā; bet, ja kas no jums grib tapt liels, tas lai ir jūsu sulainis.</div></div>
<div class="par"><div class="verse" verse="44"><div class="verse-label">44</div>Un, ja kas starp jums grib būt pirmais, tas lai ir visu kalps.</div></div>
<div class="par"><div class="verse" verse="45"><div class="verse-label">45</div>Jo arī Cilvēka Dēls nav nācis, lai Viņam kalpotu, bet lai pats kalpotu un Savu dzīvību atdotu par atpirkšanas maksu par daudziem."</div></div>
<div class="par"><div class="verse" verse="46"><div class="verse-label">46</div>Un tie nāk uz Jēriku; un, Viņam ar Saviem mācekļiem un daudz ļaudīm no Jērikas izejot, Timeja dēls Bartimejs, kāds akls nabags, sēdēja ceļmalā.</div></div>
<div class="par"><div class="verse" verse="47"><div class="verse-label">47</div>Un izdzirdis, ka tas esot Jēzus no Nacaretes, viņš sāka saukt un sacīt: "Jēzu, Tu Dāvida dēls, apžēlojies par mani!"</div></div>
<div class="par"><div class="verse" verse="48"><div class="verse-label">48</div>Un daudzi to apsauca, lai paliek klusu. Bet tas jo vairāk brēca: "Dāvida dēls, apžēlojies par mani!"</div></div>
<div class="par"><div class="verse" verse="49"><div class="verse-label">49</div>Un Jēzus apstājies sacīja: "Ataiciniet viņu." Un tie aicināja aklo, tam sacīdami: "Turi drošu prātu, celies, Viņš tevi aicina."</div></div>
<div class="par"><div class="verse" verse="50"><div class="verse-label">50</div>Un, savu apmetni nometis, tas cēlās un nāca pie Jēzus.</div></div>
<div class="par"><div class="verse" verse="51"><div class="verse-label">51</div>Un Jēzus griezās pie tā un sacīja: "Ko tu gribi, lai Es tev daru?" Bet aklais Viņam sacīja: "Rabuni, ka es varētu redzēt."</div></div>
<div class="par"><div class="verse" verse="52"><div class="verse-label">52</div>Un Jēzus tam sacīja: "Ej, tava ticība tev palīdzējusi." Un tūdaļ tas kļuva redzīgs un pa ceļu Viņam sekoja.</div></div>
    </body>
</html>
