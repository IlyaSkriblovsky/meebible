
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="2"><div class="verse-label">2</div>"Runā uz Israēla bērniem un saki: ja kāds dod solījumu, zvērestu zvērēdams, tad viņa dvēsele lai pieder Tam Kungam pēc tava novērtējuma.</div></div>
<div class="par"><div class="verse" verse="3"><div class="verse-label">3</div>Un tavs vērtējums vīram starp divdesmit un sešdesmit gadiem lai ir piecdesmit sudraba seķeļi pēc svētnīcas svara.</div></div>
<div class="par"><div class="verse" verse="4"><div class="verse-label">4</div>Bet, ja tā ir sieva, tad tavs novērtējums lai ir trīsdesmit seķeļi.</div></div>
<div class="par"><div class="verse" verse="5"><div class="verse-label">5</div>Bet, ja vecums ir no pieciem līdz divdesmit gadiem, tad lai tavs novērtējums ir: par vīru divdesmit seķeļi, bet par sievu desmit seķeļi.</div></div>
<div class="par"><div class="verse" verse="6"><div class="verse-label">6</div>Bet par bērniem, vecumā no viena mēneša līdz pieciem gadiem, tavam novērtējumam ir jābūt: par zēnu pieci sudraba seķeļi, bet par meiteni trīs sudraba seķeļi.</div></div>
<div class="par"><div class="verse" verse="7"><div class="verse-label">7</div>Bet, ja tas ir sešdesmit gadus vecs vai vairāk, tad lai tavs novērtējums par vīru ir piecdesmit seķeļi, bet, ja tā ir sieva, tad desmit seķeļi.</div></div>
<div class="par"><div class="verse" verse="8"><div class="verse-label">8</div>Bet, ja tas nav spējīgs tik daudz maksāt, cik tu esi nospriedis, tad tādu būs novest priestera priekšā, un tas lai viņu novērtē; tad pēc tā, cik pati zvēresta devēja roka spēj nopelnīt, lai priesteris to novērtē.</div></div>
<div class="par"><div class="verse" verse="9"><div class="verse-label">9</div>Bet, ja kaut ko no liellopiem var kā upuri pievest Tam Kungam, tad ikviens lops, kas tiek dots Tam Kungam, ir svēts.</div></div>
<div class="par"><div class="verse" verse="10"><div class="verse-label">10</div>Tas nav jāaizstāj, tas nav jāizmaina - labs pret nelabu vai nelabs pret labu, bet, ja lops pret lopu ir mītin iemīts, tad tikpat pirmais, kā arī iemītais lai ir Tam Kungam svēti.</div></div>
<div class="par"><div class="verse" verse="11"><div class="verse-label">11</div>Bet, ja tas ir no nešķīstiem lopiem, ko Tam Kungam nedrīkst pievest par dāvinājuma upuri, tad to lopu būs novest pie priestera.</div></div>
<div class="par"><div class="verse" verse="12"><div class="verse-label">12</div>Un tad lai priesteris to novērtē, cik labs vai nederīgs tas ir, un, kā priesteris to novērtē, tā lai paliek.</div></div>
<div class="par"><div class="verse" verse="13"><div class="verse-label">13</div>Bet, ja to kāds pirktin izpērk, tad lai tas pieliek klāt piekto daļu pie novērtējuma.</div></div>
<div class="par"><div class="verse" verse="14"><div class="verse-label">14</div>Bet, ja kas savu namu veltī, lai nams būtu Tam Kungam svētīts, tad priesterim to būs novērtēt, cik labs vai cik nelabs tas ir, un, kā priesteris par to ir savu spriedumu teicis, tā lai paliek.</div></div>
<div class="par"><div class="verse" verse="15"><div class="verse-label">15</div>Bet, ja tas, kas savu namu veltījis, to grib tagad izpirkt, tad lai viņš pieliek piekto daļu naudā pie novērtētās cenas, un tad lai tas viņam pieder.</div></div>
<div class="par"><div class="verse" verse="16"><div class="verse-label">16</div>Bet, ja kas grib savu dzimto tīrumu svētīt Tam Kungam, tad novērtējums ir pēc sējas platības; kur viens homers miežu tiek izsēts, tur novērtējumam ir jābūt - piecdesmit sudraba seķeļu.</div></div>
<div class="par"><div class="verse" verse="17"><div class="verse-label">17</div>Bet, ja viņš savu tīrumu veltī pirms gaviļu gada, tad viņa maksa būs nosakāma pēc pilna novērtējuma.</div></div>
<div class="par"><div class="verse" verse="18"><div class="verse-label">18</div>Bet, ja viņš savu tīrumu veltī pēc gaviļu gada, tad priesterim jāaplēš viņam tīruma maksa pēc gadu skaita, kas atlikusi līdz gaviļu gadam, un lai attiecīgi tas atvelk no novērtējuma.</div></div>
<div class="par"><div class="verse" verse="19"><div class="verse-label">19</div>Bet, ja viņš savu tīrumu, ko ir veltījis, grib izpirkt, tad lai viņš pie novērtējuma cenas pieliek piekto daļu naudā, un tad lai tas viņam pieder.</div></div>
<div class="par"><div class="verse" verse="20"><div class="verse-label">20</div>Bet, ja viņš tīrumu neizpirks un ja šo tīrumu pārdos citam, tad tas vairs nav izpērkams.</div></div>
<div class="par"><div class="verse" verse="21"><div class="verse-label">21</div>Bet notiks, kad šāds tīrums kļūs brīvs no izpirkšanas gaviļu gadā, tad tāds tīrums ir it kā novēlēts īpašums Tam Kungam; tas lai top priesterim par viņa īpašumu.</div></div>
<div class="par"><div class="verse" verse="22"><div class="verse-label">22</div>Bet, ja kāds savu pirkto tīrumu, bet ne viņa īpašuma tīrumu, ir svētījis Tam Kungam,</div></div>
<div class="par"><div class="verse" verse="23"><div class="verse-label">23</div>tad priesteris lai aplēš, kāda ir tā vērtība līdz nākamajam gaviļu gadam, un viņam būs tai dienā dot, cik ir nospriests, kad tas to svētī Tam Kungam.</div></div>
<div class="par"><div class="verse" verse="24"><div class="verse-label">24</div>Bet gaviļu gadā lai tas tīrums atgriežas tā īpašumā, kas to bija pārdevis, kam tas bija bijis par īpašuma zemes gabalu.</div></div>
<div class="par"><div class="verse" verse="25"><div class="verse-label">25</div>Visi priestera novērtējumi lai tiek izdarīti pēc svētnīcas seķeļa svara, kur vienam seķelim ir divdesmit geras.</div></div>
<div class="par"><div class="verse" verse="26"><div class="verse-label">26</div>Bet pirmā metiena liellopus, kas jau kā pirmdzimušie pieder Tam Kungam, nevienam nebūs veltīt, lai tie būtu vērsis vai auns, tie pieder Tam Kungam.</div></div>
<div class="par"><div class="verse" verse="27"><div class="verse-label">27</div>Bet, ja tas ir pirmdzimušais no nešķīstiem lopiem, tad lai tas to iegūst pēc novērtējuma, pieliekot piekto daļu klāt; bet, ja tas netop izpirkts, tad lai to pārdod pēc novērtējuma.</div></div>
<div class="par"><div class="verse" verse="28"><div class="verse-label">28</div>Bet, kas ir novēlēts Tam Kungam par sevišķu īpašumu - vai kāds cilvēks vai viss, kas tam pieder, vai lops, vai lauks, kas vien ir bijis tā īpašumā, - to nevar nedz pārdot, nedz izpirkt; viss tas ir sevišķs īpašums, un tas ir augsti svēts Tam Kungam.</div></div>
<div class="par"><div class="verse" verse="29"><div class="verse-label">29</div>Neko, kas ir sevišķā īpašumā novēlēts, nevar izpirkt, bet tam ir jāmirst.</div></div>
<div class="par"><div class="verse" verse="30"><div class="verse-label">30</div>Un ikviena desmitās tiesas deva no zemes tīrumā sētās sēklas, kā arī no koku augļiem, pieder Tam Kungam un ir Tam Kungam svēta.</div></div>
<div class="par"><div class="verse" verse="31"><div class="verse-label">31</div>Bet, ja kas arī no desmitās daļas grib kaut ko izpirkt, tam būs klāt pielikt piekto daļu.</div></div>
<div class="par"><div class="verse" verse="32"><div class="verse-label">32</div>Un itin visiem, no kā desmitā tiesa tiek ņemta, vai no lieliem vai sīkiem lopiem, kas vien krīt zem desmitās tiesas mēra rīkstes, ir jābūt svētiem Tam Kungam.</div></div>
<div class="par"><div class="verse" verse="33"><div class="verse-label">33</div>Un nekāda izmeklēšana starp labu un nelabu, tos iemainot, lai nenotiek, tie lai netiek apmainīti; bet, ja apmaina, tad tas, kas iemainīts, un tas, kas iegūts tā vietā, lai abi ir svēti; tos nedrīkst izpirkt."</div></div>
<div class="par"><div class="verse" verse="34"><div class="verse-label">34</div>Tie ir baušļi, ko Tas Kungs pavēlēja Mozum Sinaja kalnā ievērošanai Israēla bērniem.</div></div>
    </body>
</html>
