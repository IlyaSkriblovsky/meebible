
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Notika tanī pašā gadā, Jūdas ķēniņa Cedekijas valdīšanas sākumā, ceturtā gada piektajā mēnesī, ka pravietis Hananja, Asura dēls, no Gibeonas uzrunāja mani Tā Kunga namā priesteru un visas tautas priekšā un sacīja:</div></div>
<div class="par"><div class="verse" verse="2"><div class="verse-label">2</div>"Tā saka Tas Kungs Cebaots, Israēla Dievs: Bābeles ķēniņa jūgu Es salauzīšu!</div></div>
<div class="par"><div class="verse" verse="3"><div class="verse-label">3</div>Vēl nebūs pagājuši ne divi gadi, kad Es atvedīšu atpakaļ šinī vietā visus Tā Kunga nama piederumus, ko Bābeles ķēniņš Nebukadnēcars aizveda no šejienes uz Bābeli.</div></div>
<div class="par"><div class="verse" verse="4"><div class="verse-label">4</div>Arī Jehonju, Jojakīma dēlu, Jūdas ķēniņu, un visus no Jūdas uz Bābeli trimdā aizvestos Es atvedīšu šinī vietā, tā saka Tas Kungs, jo Es nokratīšu Bābeles ķēniņa jūgu."</div></div>
<div class="par"><div class="verse" verse="5"><div class="verse-label">5</div>Tad pravietis Jeremija deva pravietim Hananjam priesteru un visas tautas klātbūtnē Tā Kunga namā šādu atbildi:</div></div>
<div class="par"><div class="verse" verse="6"><div class="verse-label">6</div>"Āmen! Tas Kungs lai to dod! Tas Kungs lai piepilda tavu pravietojumu, ka Viņš atvedīs no Bābeles atpakaļ Tā Kunga nama traukus un citus piederumus un visus trimdā aizvestos ļaudis!</div></div>
<div class="par"><div class="verse" verse="7"><div class="verse-label">7</div>Bet uzklausies arī šādus vārdus, ko es tev un visas tautas priekšā teikšu skaļā balsī:</div></div>
<div class="par"><div class="verse" verse="8"><div class="verse-label">8</div>pravieši, kas bija priekš manis un priekš tevis jau sensenos laikos, tie sludināja daudzām zemēm un lielām valstīm par karu, par postu un mēri.</div></div>
<div class="par"><div class="verse" verse="9"><div class="verse-label">9</div>Bet pravieti, kas sludina mieru un apsola kādu laimīgu notikumu, to atzīst par patiesu pravieti, ko Tas Kungs sūtījis, tikai tad, kad viņa pravietojums piepildās!"</div></div>
<div class="par"><div class="verse" verse="10"><div class="verse-label">10</div>Tad pravietis Hananja noņēma jūgu no pravieša Jeremijas kakla un to salauza.</div></div>
<div class="par"><div class="verse" verse="11"><div class="verse-label">11</div>Un Hananja sacīja visas tautas priekšā: "Tā saka Tas Kungs: tāpat Es salauzīšu Bābeles ķēniņa Nebukadnēcara jūgu un nokratīšu to no visu tautu kakla, pirms divi gadi būs pagājuši!" Bet pravietis Jeremija aizgāja savu ceļu.</div></div>
<div class="par"><div class="verse" verse="12"><div class="verse-label">12</div>Kad pravietis Hananja bija salauzis jūgu Jeremijas kaklā, nāca Tā Kunga vārds pār Jeremiju un tam teica:</div></div>
<div class="par"><div class="verse" verse="13"><div class="verse-label">13</div>"Ej un saki Hananjam: tā saka Tas Kungs: koka jūgu tu salauzi, bet tā vietā esi uzlicis dzelzs jūgu."</div></div>
<div class="par"><div class="verse" verse="14"><div class="verse-label">14</div>Jo tā saka Tas Kungs, Israēla Dievs: "Dzelzs jūgu Es uzlieku visām šīm tautām kaklā, ka tām jākalpo Bābeles ķēniņam Nebukadnēcaram, tām viņam jākalpo, pat lauku dzīvniekus Es piešķiru viņam."</div></div>
<div class="par"><div class="verse" verse="15"><div class="verse-label">15</div>Tad vēl pravietis Jeremija sacīja pravietim Hananjam: "Klausies, Hananja! Tas Kungs tevi taču nav sūtījis, bet tu esi maldinājis šo tautu, lai tā paļaujas uz meliem!"</div></div>
<div class="par"><div class="verse" verse="16"><div class="verse-label">16</div>Tādēļ Tas Kungs saka: "Redzi, Es tevi paņemšu projām no zemes virsus; jau šinī gadā tu mirsi, tādēļ ka tu mudināji ļaudis būt nepaklausīgiem Tam Kungam un atkāpties no Viņa!"</div></div>
<div class="par"><div class="verse" verse="17"><div class="verse-label">17</div>Un pravietis Hananja tiešām nomira tā paša gada septītajā mēnesī.</div></div>
    </body>
</html>
