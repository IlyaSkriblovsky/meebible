
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Mans dēls, neaizmirsti manu pamācību, un lai tava sirds patur sevī manus baušļus,</div></div>
<div class="par"><div class="verse" verse="2"><div class="verse-label">2</div>jo tie piešķirs tev ilgu mūžu, labus gadus un mieru.</div></div>
<div class="par"><div class="verse" verse="3"><div class="verse-label">3</div>Žēlastība un uzticība no tevis neatstāsies; nēsā manus baušļus sev valdziņā pakārtus ap kaklu, uzraksti tos uz savas sirds plāksnes,</div></div>
<div class="par"><div class="verse" verse="4"><div class="verse-label">4</div>un tu iemantosi labvēlību un laipnību Dieva un cilvēku acīs.</div></div>
<div class="par"><div class="verse" verse="5"><div class="verse-label">5</div>Paļaujies uz To Kungu no visas sirds un nepaļaujies uz sava prāta gudrību,</div></div>
<div class="par"><div class="verse" verse="6"><div class="verse-label">6</div>bet domā uz To Kungu visos savos ceļos, tad Viņš darīs līdzenas tavas tekas.</div></div>
<div class="par"><div class="verse" verse="7"><div class="verse-label">7</div>Neliecies sev pārmērīgi gudrs esam, bet bīsties To Kungu un vairies no ļauna.</div></div>
<div class="par"><div class="verse" verse="8"><div class="verse-label">8</div>Tās būs zāles tavai miesai, kas dziedina un atspirdzinās tavus kaulus.</div></div>
<div class="par"><div class="verse" verse="9"><div class="verse-label">9</div>Dod godu Tam Kungam arī no savas mantas un piešķir Viņam visu savu ienākumu pirmajus,</div></div>
<div class="par"><div class="verse" verse="10"><div class="verse-label">10</div>tad pildīsies tavi šķūņi ar pilnību, un tavas vīna spiedes plūdīs pār malām pāri.</div></div>
<div class="par"><div class="verse" verse="11"><div class="verse-label">11</div>Mans dēls, neatmet Tā Kunga tev piešķirto mācību un nesajūti nepatiku par Viņa uzlikto pārmācību,</div></div>
<div class="par"><div class="verse" verse="12"><div class="verse-label">12</div>jo, ko Tas Kungs mīl, to Viņš pārmāca, turēdams tomēr labu prātu uz viņu kā tēvs pret dēlu.</div></div>
<div class="par"><div class="verse" verse="13"><div class="verse-label">13</div>Labi tam cilvēkam, kas atrod gudrību, un cilvēkam, kas dabū sev skaidru prātu!</div></div>
<div class="par"><div class="verse" verse="14"><div class="verse-label">14</div>Jo ir labāk iegūt gudrību nekā sudrabu, un tās augļi ir vērtīgāki par zeltu.</div></div>
<div class="par"><div class="verse" verse="15"><div class="verse-label">15</div>Tā ir cildenāka par pērlēm, un viss, ko tu varētu vēlēties, nav salīdzināms ar to.</div></div>
<div class="par"><div class="verse" verse="16"><div class="verse-label">16</div>Ilgs mūžs ir pie tās labās rokas; pie kreisās rokas tai ir bagātība un gods.</div></div>
<div class="par"><div class="verse" verse="17"><div class="verse-label">17</div>Tās ceļi ir patīkami ceļi, un visas tās tekas pauž mieru.</div></div>
<div class="par"><div class="verse" verse="18"><div class="verse-label">18</div>Tā ir dzīvības koks visiem, kas pie tās tveras, un svētlaimīgi ir tie, kas to sevī glabā.</div></div>
<div class="par"><div class="verse" verse="19"><div class="verse-label">19</div>Jo Tas Kungs ir radījis zemi ar Savu gudro ziņu, un debesis Viņš ir izveidojis pēc Sava padoma.</div></div>
<div class="par"><div class="verse" verse="20"><div class="verse-label">20</div>Pēc Viņa gudrības sadalījušies dziļumi, un mākoņi, piesātināti ar ūdeni, pilēs uz zemi ar krītošu rasu.</div></div>
<div class="par"><div class="verse" verse="21"><div class="verse-label">21</div>Mans dēls, neļauj tai izzust no tava redzes loka, tad tu kļūsi svētlaimīgs un gudrs.</div></div>
<div class="par"><div class="verse" verse="22"><div class="verse-label">22</div>Tā būs dzīvība tavai dvēselei un rota tavam kaklam.</div></div>
<div class="par"><div class="verse" verse="23"><div class="verse-label">23</div>Tad tu droši staigāsi savu ceļu tā, ka tava kāja nekur neaizmetīsies un nepiedauzīsies.</div></div>
<div class="par"><div class="verse" verse="24"><div class="verse-label">24</div>Apguldamies tu ne no kā nebīsies, bet saldi dusēsi,</div></div>
<div class="par"><div class="verse" verse="25"><div class="verse-label">25</div>un tevi nepārņems nedz pēkšņas šausmas, nedz arī izbailes no vētraina bezdievju uzbrukuma, ja tas nāktu.</div></div>
<div class="par"><div class="verse" verse="26"><div class="verse-label">26</div>Jo Tas Kungs ir tavs patvērums, Viņš pasargās tavas kājas, ka tu nenokļūsti gūstā.</div></div>
<div class="par"><div class="verse" verse="27"><div class="verse-label">27</div>Neliedzies labu darīt ikvienam, kam tas nepieciešams, jo tavai rokai Dievs piešķīris visu, lai tā to darītu.</div></div>
<div class="par"><div class="verse" verse="28"><div class="verse-label">28</div>Nesaki savam tuvākam:"Ej un nāc, rīt es tev došu!" - jo tev taču ir, ko dot tūlīt.</div></div>
<div class="par"><div class="verse" verse="29"><div class="verse-label">29</div>Nelolo nekādu ļaunu nodomu pret savu tuvāku, kas uzticībā pret tevi pie tevis dzīvo.</div></div>
<div class="par"><div class="verse" verse="30"><div class="verse-label">30</div>Neķildojies un nerājies ne ar vienu bez jebkāda pamata, ja viņš tev nav neko pāri darījis.</div></div>
<div class="par"><div class="verse" verse="31"><div class="verse-label">31</div>Nesacenties ne ar vienu ļaunu cilvēku un neizraugies par savējo nevienu no viņa ceļiem!</div></div>
<div class="par"><div class="verse" verse="32"><div class="verse-label">32</div>Jo Tā Kunga acīs likuma pārkāpējs ir neganta lieta, bet Viņa svētība ir paredzēta sirdsskaidrajiem.</div></div>
<div class="par"><div class="verse" verse="33"><div class="verse-label">33</div>Tā Kunga lāsti klājas pār bezdievja namu, bet taisnīgo nams top svētīts.</div></div>
<div class="par"><div class="verse" verse="34"><div class="verse-label">34</div>Viņš izsmies smējējus, bet nelaimīgajiem Viņš piešķirs Savu žēlastību.</div></div>
<div class="par"><div class="verse" verse="35"><div class="verse-label">35</div>Gudrie mantos godu, bet, ja arī ģeķi izvirzītos uz augšu, viņi tomēr kļūs apkaunoti.</div></div>
    </body>
</html>
