
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Viens no tiem septiņiem eņģeļiem, kuriem bija septiņi kausi, nāca un sacīja man tā: "Nāc, es tev rādīšu, kādu sodu saņem lielā netikle, kas sēd pie lielajiem ūdeņiem.</div></div>
<div class="par"><div class="verse" verse="2"><div class="verse-label">2</div>Pasaules ķēniņi dzīvojuši ar viņu netiklībā, un zemes iedzīvotāji apreibinājušies ar viņas netiklības vīnu."</div></div>
<div class="par"><div class="verse" verse="3"><div class="verse-label">3</div>Un viņš garā aiznesa mani tuksnesī. Tur es redzēju sievu sēžam uz sarkana zvēra, kas bija pilns zaimu vārdu; tam bija septiņas galvas un desmit ragi.</div></div>
<div class="par"><div class="verse" verse="4"><div class="verse-label">4</div>Sieva bija tērpta purpurā un sarkanā audumā, greznojusies ar zeltu, dārgiem akmeņiem un pērlēm; tai rokā bija zelta kauss, pilns ar bezdievības negantībām un viņas netiklības netīrumiem.</div></div>
<div class="par"><div class="verse" verse="5"><div class="verse-label">5</div>Uz viņas pieres bija rakstīts noslēpumains vārds: lielā Bābele, visas zemes netikļu un negantību māte.</div></div>
<div class="par"><div class="verse" verse="6"><div class="verse-label">6</div>Es redzēju: sieva bija piedzērusies no svēto asinīm un no Jēzus liecinieku asinīm. Viņu redzēdams, es varen izbrīnījos.</div></div>
<div class="par"><div class="verse" verse="7"><div class="verse-label">7</div>Eņģelis man sacīja: "Kāpēc tu esi tā izbrīnījies? Es tev pateikšu, kas ir šis sievas noslēpums un zvēra ar septiņām galvām un desmit ragiem noslēpums, kas nes sievu.</div></div>
<div class="par"><div class="verse" verse="8"><div class="verse-label">8</div>Zvērs, ko tu redzēji, bija, tā tagad vairs nav; bet tas izkāps no bezdibeņa un ies bojā; tad zemes iedzīvotāji, kuru vārdi nav rakstīti dzīvības grāmatā no pasaules iesākuma, brīnīsies, redzēdami zvēru, kas bijis, bet kura tagad nav un kas atkal būs.</div></div>
<div class="par"><div class="verse" verse="9"><div class="verse-label">9</div>Šeit vajag gudrības, lai saprastu: septiņas galvas ir septiņi kalni, uz kuriem sēd sieva;</div></div>
<div class="par"><div class="verse" verse="10"><div class="verse-label">10</div>tās ir arī septiņi ķēniņi: pieci ir krituši, viens ir tagad, viens vēl nav atnācis; un, kad tas nāks, tam būs palikt tikai īsu brīdi.</div></div>
<div class="par"><div class="verse" verse="11"><div class="verse-label">11</div>Zvērs, kas bijis un kura tagad nav, tas pats ir astotais, tomēr viens no septiņiem, un aiziet bojā.</div></div>
<div class="par"><div class="verse" verse="12"><div class="verse-label">12</div>Un desmit ragi, ko tu redzēji, ir desmit ķēniņi, tie valdību vēl nav saņēmuši, bet tiem ir ķēniņa vara dota kopā ar zvēru vienu stundu.</div></div>
<div class="par"><div class="verse" verse="13"><div class="verse-label">13</div>Tie ir vienisprātis un nodod savu spēku un varu zvēram.</div></div>
<div class="par"><div class="verse" verse="14"><div class="verse-label">14</div>Tie karos ar Jēru, bet Jērs tos uzvarēs, jo Viņš ir kungu Kungs un ķēniņu Ķēniņš, un Viņa aicinātie, izredzētie un uzticīgie, kas ir līdz ar Viņu."</div></div>
<div class="par"><div class="verse" verse="15"><div class="verse-label">15</div>Tad viņš man saka: "Ūdeņi, ko tu redzēji, pie kuriem sēd netikle, ir tautas un ļaužu pulki, ciltis un valodas.</div></div>
<div class="par"><div class="verse" verse="16"><div class="verse-label">16</div>Un desmit ragi, ko tu redzēji, un zvērs - tie ienīdīs netikli, to atstās postam un izģērbs kailu, ēdīs viņas miesas un viņu pašu sadedzinās ar uguni.</div></div>
<div class="par"><div class="verse" verse="17"><div class="verse-label">17</div>Jo Dievs ir devis viņu sirdīs darīt Viņa gribu, darīt vienu nodomu un nodot savu valstību zvēram, kamēr piepildīsies Dieva vārdi.</div></div>
<div class="par"><div class="verse" verse="18"><div class="verse-label">18</div>Un sieva, ko tu redzēji, ir lielā pilsēta, kam pieder valdība pār visas zemes ķēniņiem."</div></div>
    </body>
</html>
