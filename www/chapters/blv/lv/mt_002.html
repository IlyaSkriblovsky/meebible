
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad Jēzus bija piedzimis Bētlemē, Jūdas ķēniņa Hēroda laikā, redzi, gudri vīri no austrumu zemes atnāca uz Jeruzālemi un sacīja:</div></div>
<div class="par"><div class="verse" verse="2"><div class="verse-label">2</div>"Kur ir jaunpiedzimušais Jūdu ķēniņš? Jo mēs Viņa zvaigzni redzējām austrumu zemē un atnācām Viņu pielūgt."</div></div>
<div class="par"><div class="verse" verse="3"><div class="verse-label">3</div>Kad ķēniņš Hērods to dzirdēja, tad viņš izbijās un visa Jeruzāleme līdz ar viņu.</div></div>
<div class="par"><div class="verse" verse="4"><div class="verse-label">4</div>Un, saaicinājis visus tautas augstos priesterus un rakstu mācītājus, viņš izzināja no tiem, kur Kristum būs piedzimt.</div></div>
<div class="par"><div class="verse" verse="5"><div class="verse-label">5</div>Un tie viņam sacīja: "Bētlemē, Jūdas zemē; jo tā raksta pravietis:</div></div>
<div class="par"><div class="verse" verse="6"><div class="verse-label">6</div>un tu, Bētleme, Jūdas zemē, tu nebūt neesi mazākā starp Jūdas cilts kungiem; jo no tevis nāks Valdnieks, kas ganīs Manu Israēla tautu."</div></div>
<div class="par"><div class="verse" verse="7"><div class="verse-label">7</div>Tad Hērods paslepen saaicināja gudros, sīki izjautāja tiem par zvaigznes atspīdēšanas laiku.</div></div>
<div class="par"><div class="verse" verse="8"><div class="verse-label">8</div>Un viņš tos sūtīja uz Bētlemi un sacīja: "Eita un ievāciet rūpīgi ziņas par to bērnu, un, kad jūs Viņu atradīsit, tad paziņojiet to man, ka arī es aizeju un Viņu pielūdzu."</div></div>
<div class="par"><div class="verse" verse="9"><div class="verse-label">9</div>To no ķēniņa dzirdējuši, tie aizgāja. Un redzi, zvaigzne, ko tie bija redzējuši austrumu zemē, gāja tiem pa priekšu un nostājās pār namu, kurā bija bērns.</div></div>
<div class="par"><div class="verse" verse="10"><div class="verse-label">10</div>Un, zvaigzni ieraudzījuši, tie priecājās ar varen lielu prieku.</div></div>
<div class="par"><div class="verse" verse="11"><div class="verse-label">11</div>Un, namā iegājuši, tie ieraudzīja bērnu līdz ar Mariju, Viņa māti, un tie nometās ceļos un Viņu pielūdza. Tad tie atvēra savas mantas un dāvāja Viņam zeltu, vīraku un mirres.</div></div>
<div class="par"><div class="verse" verse="12"><div class="verse-label">12</div>Un sapnī saņēmuši norādījumu pie Hēroda neatgriezties, tie aizgāja pa citu ceļu uz savu zemi.</div></div>
<div class="par"><div class="verse" verse="13"><div class="verse-label">13</div>Bet, kad tie bija aizgājuši, redzi, Tā Kunga eņģelis parādījās Jāzepam sapnī un sacīja: "Celies, ņem bērnu un Viņa māti un bēdz uz Ēģipti, un paliec tur, kamēr es tev to teikšu, jo Hērods meklē bērnu nokaut."</div></div>
<div class="par"><div class="verse" verse="14"><div class="verse-label">14</div>Tad viņš cēlās, ņēma bērnu un Viņa māti naktī un bēga uz Ēģipti,</div></div>
<div class="par"><div class="verse" verse="15"><div class="verse-label">15</div>un palika tur līdz Hēroda nāvei, lai piepildītos Tā Kunga vārds, runāts ar pravieša muti: no Ēģiptes Es Savu Dēlu esmu aicinājis. -</div></div>
<div class="par"><div class="verse" verse="16"><div class="verse-label">16</div>Kad Hērods redzēja, ka gudrie viņu piekrāpuši, tad viņš ļoti apskaitās, aizsūtīja un lika apkaut visus bērnus Bētlemē un visā viņas apkārtnē divi gadi vecus un jaunākus pēc tā laika, ko viņš no gudrajiem bija izzinājis.</div></div>
<div class="par"><div class="verse" verse="17"><div class="verse-label">17</div>Tad piepildījās pravieša Jeremijas runātie vārdi:</div></div>
<div class="par"><div class="verse" verse="18"><div class="verse-label">18</div>brēkšana bija dzirdama Rāmā, daudz raudu un vaimanu; Rahēle apraud savus bērnus un nav iepriecināma, jo viņu vairs nav. -</div></div>
<div class="par"><div class="verse" verse="19"><div class="verse-label">19</div>Kad Hērods bija miris, redzi, Tā Kunga eņģelis parādījās sapnī Jāzepam Ēģiptē un sacīja:</div></div>
<div class="par"><div class="verse" verse="20"><div class="verse-label">20</div>"Celies, ņem bērnu un Viņa māti un ej uz Israēla zemi, jo tie ir miruši, kas tīkoja pēc bērna dzīvības."</div></div>
<div class="par"><div class="verse" verse="21"><div class="verse-label">21</div>Un viņš cēlās, ņēma bērnu un Viņa māti un nonāca Israēla zemē.</div></div>
<div class="par"><div class="verse" verse="22"><div class="verse-label">22</div>Bet, kad viņš dzirdēja, ka Jūdejā valdīja Arhelavs sava tēva Hēroda vietā, tad viņš baidījās turp noiet; un, sapnī saņēmis norādījumu, viņš atgriezās Galilejas robežās.</div></div>
<div class="par"><div class="verse" verse="23"><div class="verse-label">23</div>Un, turp nonācis, viņš apmetās pilsētā, vārdā Nacarete, lai piepildītos praviešu vārdi, kas sacījuši: Viņu sauks par Nacarieti. -</div></div>
    </body>
</html>
