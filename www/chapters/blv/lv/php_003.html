
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Beidzot vēl, mani brāļi, priecājieties iekš Tā Kunga; to pašu jums rakstīt man nav par apgrūtinājumu, bet jums ir par stiprinājumu.</div></div>
<div class="par"><div class="verse" verse="2"><div class="verse-label">2</div>Sargaities no suņiem, sargaities no ļauniem strādniekiem, sargaities no sagraizīšanas,</div></div>
<div class="par"><div class="verse" verse="3"><div class="verse-label">3</div>jo apgraizīšana esam mēs, kas kalpo Dievam garā, lepojas ar Kristu Jēzu un neuzticas miesai;</div></div>
<div class="par"><div class="verse" verse="4"><div class="verse-label">4</div>lai gan es varētu arī uzticēties miesai. Ja kāds cits domā uzticēties miesai, es to varētu vēl vairāk;</div></div>
<div class="par"><div class="verse" verse="5"><div class="verse-label">5</div>astoņu dienu vecumā apgraizīts, no Israēla tautas, Benjamīna cilts, ebrejs no ebrejiem, bauslības lietās farizejs,</div></div>
<div class="par"><div class="verse" verse="6"><div class="verse-label">6</div>savā dedzībā draudzes vajātājs, taisnībā, ko bauslība paredz, nevainojams.</div></div>
<div class="par"><div class="verse" verse="7"><div class="verse-label">7</div>Bet, kas man bija ieguvums, to es Kristus dēļ esmu uzskatījis par zaudējumu.</div></div>
<div class="par"><div class="verse" verse="8"><div class="verse-label">8</div>Bet arī tagad es visu to uzskatu par zaudējumu, salīdzinot ar mana Kunga Kristus Jēzus atziņas nesalīdzināmo pārākumu, kura dēļ es visu to esmu zaudējis un uzskatu to par mēsliem, lai Kristu iegūtu</div></div>
<div class="par"><div class="verse" verse="9"><div class="verse-label">9</div>un atrastos Viņā; negūdams savu taisnību no bauslības, bet no Kristus ticības, taisnību no Dieva uz ticības pamata,</div></div>
<div class="par"><div class="verse" verse="10"><div class="verse-label">10</div>lai atzītu Viņu un Viņa augšāmcelšanās spēku un Viņa ciešanu sadraudzību; tā es pielīdzinos Viņa nāvei</div></div>
<div class="par"><div class="verse" verse="11"><div class="verse-label">11</div>cerībā sasniegt augšāmcelšanos no miroņiem.</div></div>
<div class="par"><div class="verse" verse="12"><div class="verse-label">12</div>Nevis, ka es to jau būtu saņēmis vai jau būtu pilnīgs, bet es dzenos, lai to satvertu, tāpat kā arī mani satvēris Kristus Jēzus.</div></div>
<div class="par"><div class="verse" verse="13"><div class="verse-label">13</div>Brāļi, es vēl nedomāju, ka pats būtu to satvēris, bet vienu gan - aizmirsdams to, kas aiz manis, stiepdamies pēc tā, kas priekšā,</div></div>
<div class="par"><div class="verse" verse="14"><div class="verse-label">14</div>es dzenos pretim mērķim, goda balvai - Dieva debesu aicinājumam Kristū Jēzū.</div></div>
<div class="par"><div class="verse" verse="15"><div class="verse-label">15</div>Visi, kas esam pilnīgi, turēsim tādas domas, un, ja jums kādā lietā ir citas domas, tad arī to Dievs jums atklās;</div></div>
<div class="par"><div class="verse" verse="16"><div class="verse-label">16</div>tikai, ko esam sasnieguši, pie tā turēsimies.</div></div>
<div class="par"><div class="verse" verse="17"><div class="verse-label">17</div>Brāļi, sekojiet manai priekšzīmei un raugaities uz tiem, kas tā dzīvo, ka mēs jums esam par paraugu.</div></div>
<div class="par"><div class="verse" verse="18"><div class="verse-label">18</div>Jo daudzi dzīvo, par kuriem es jums daudzkārt esmu sacījis un arī tagad raudādams saku, ka tie ir Kristus krusta ienaidnieki.</div></div>
<div class="par"><div class="verse" verse="19"><div class="verse-label">19</div>Viņu gals ir pazušana, viņu Dievs ir vēders, un kauns viņiem ir gods; viņu prāts vērsts uz zemes lietām.</div></div>
<div class="par"><div class="verse" verse="20"><div class="verse-label">20</div>Mūsu piederība ir debesīs, no kurienes mēs arī gaidām Pestītāju, Kungu Jēzu Kristu,</div></div>
<div class="par"><div class="verse" verse="21"><div class="verse-label">21</div>kas pārvērtīs mūsu zemības miesu, līdzīgu Savai apskaidrotai miesai, ar spēku, kurā Viņš arī spēj Sev pakļaut visas lietas.</div></div>
    </body>
</html>
