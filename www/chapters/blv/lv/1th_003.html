
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Nevarēdami ilgāk ciesties, mēs nolēmām palikt Atēnās vieni paši</div></div>
<div class="par"><div class="verse" verse="2"><div class="verse-label">2</div>un sūtījām pie jums mūsu brāli Timoteju, Dieva aicināto Kristus evaņģēlija kalpu, lai viņš jūs stiprinātu un jūs drošinātu ticībā,</div></div>
<div class="par"><div class="verse" verse="3"><div class="verse-label">3</div>ka neviens nesāktu šaubīties pašreizējos spaidos. Jūs paši zināt, ka tādi mums nolemti.</div></div>
<div class="par"><div class="verse" verse="4"><div class="verse-label">4</div>Jo jau toreiz, kad bijām pie jums, mēs teicām jums, ka vajāšanām jānāk; un tā tas arī ir noticis, jūs to zināt.</div></div>
<div class="par"><div class="verse" verse="5"><div class="verse-label">5</div>Tāpēc arī es, nevarēdams to ilgāk paciest, nosūtīju viņu pie jums, lai dabūtu zināt, kā ir ar jūsu ticību, vai kārdinātājs nav jūs kārdinājis un vai mūsu darbs nesāk irt.</div></div>
<div class="par"><div class="verse" verse="6"><div class="verse-label">6</div>Tagad nu Timotejs no jums atkal pārnācis pie mums, atnesdams mums labas ziņas par jūsu ticību un mīlestību, stāstīdams, ka jūs aizvien mīļi mūs pieminat un ilgojaties mūs redzēt tāpat kā mēs jūs.</div></div>
<div class="par"><div class="verse" verse="7"><div class="verse-label">7</div>Tā mēs, brāļi, dzirdēdami par jūsu ticību, caur jums esam guvuši iepriecu visās savās vajadzībās un bēdās;</div></div>
<div class="par"><div class="verse" verse="8"><div class="verse-label">8</div>jo, kad jūs stipri stāvat savā Kungā, tad mēs dzīvojam.</div></div>
<div class="par"><div class="verse" verse="9"><div class="verse-label">9</div>Ar kādiem pateicības vārdiem mēs gan varam Dievam atmaksāt par visu to prieku, ko izjūtam mūsu Dieva priekšā par jums,</div></div>
<div class="par"><div class="verse" verse="10"><div class="verse-label">10</div>dienu un nakti no visas sirds viņu lūgdami, lai mums būtu lemts redzēt jūs vaigā un stiprināt jūs ticībā, ja tas vēl vajadzīgs.</div></div>
<div class="par"><div class="verse" verse="11"><div class="verse-label">11</div>Bet Viņš, mūsu Dievs un Tēvs, un mūsu Kungs Jēzus lai pašķir mums ceļu pie jums,</div></div>
<div class="par"><div class="verse" verse="12"><div class="verse-label">12</div>un jūs lai Tas Kungs dara vēl pilnīgākus, vairodams mīlestību, kas jūs vieno savā starpā un ar visiem citiem, tāpat kā mēs jūs mīlam,</div></div>
<div class="par"><div class="verse" verse="13"><div class="verse-label">13</div>un lai stiprina jūsu sirdis, lai tās būtu nevainojamas savā svētumā Dieva, mūsu Tēva, priekšā, kad mūsu Kungs Jēzus atnāks ar visiem Saviem svētajiem.</div></div>
    </body>
</html>
