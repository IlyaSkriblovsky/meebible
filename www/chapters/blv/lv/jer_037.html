
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad ķēniņš Cedekija, Josijas dēls, ko Bābeles ķēniņš Nebukadnēcars bija iecēlis par ķēniņu Konjas, Jojakīma dēla, vietā, valdīja Jūdas zemē,</div></div>
<div class="par"><div class="verse" verse="2"><div class="verse-label">2</div>tad neviens - ne ķēniņš, ne viņa kalpi, ne zemes iedzīvotāji neuzklausīja Tā Kunga vārdu, ko Tas Kungs runāja ar pravieša Jeremijas muti.</div></div>
<div class="par"><div class="verse" verse="3"><div class="verse-label">3</div>Tad ķēniņš Cedekija sūtīja Juhalu, Šelemjas dēlu, un priesteri Cefanju, Maāsejas dēlu, pie pravieša Jeremijas un lika viņam sacīt: "Lūdz par mums To Kungu, mūsu Dievu!"</div></div>
<div class="par"><div class="verse" verse="4"><div class="verse-label">4</div>Jeremija vēl varēja brīvi nākt un iet tautas vidū, jo nebija vēl apcietināts.</div></div>
<div class="par"><div class="verse" verse="5"><div class="verse-label">5</div>Faraona karaspēks toreiz bija ceļā no Ēģiptes, un kaldeji, kas aplenca Jeruzālemi, to izdzirduši, bija aizgājuši no Jeruzālemes projām.</div></div>
<div class="par"><div class="verse" verse="6"><div class="verse-label">6</div>Tad Tā Kunga vārds nāca pār pravieti Jeremiju:</div></div>
<div class="par"><div class="verse" verse="7"><div class="verse-label">7</div>"Tā saka Tas Kungs, Israēla Dievs: paziņojiet Jūdas ķēniņam, kas jūs sūtījis pie Manis, lai Man jautātu: redzi, faraona karaspēks, kas jums nāca palīgā, drīz atgriezīsies atkal savā zemē Ēģiptē.</div></div>
<div class="par"><div class="verse" verse="8"><div class="verse-label">8</div>Atgriezīsies atpakaļ arī kaldeji, lai aplenktu šo pilsētu; tie to ieņems un nodedzinās ar uguni."</div></div>
<div class="par"><div class="verse" verse="9"><div class="verse-label">9</div>Tā saka Tas Kungs: "Nepievilieties, domādami, ka kaldeji aizies no jums, jo tie neaizies.</div></div>
<div class="par"><div class="verse" verse="10"><div class="verse-label">10</div>Nē, kad jūs arī sakautu visu kaldeju karaspēku, kas ar jums karo, un atliktu tikai daži ievainoti vīri, tie atspirgs atkal ikviens savā teltī, celsies un nodedzinās pilsētu!"</div></div>
<div class="par"><div class="verse" verse="11"><div class="verse-label">11</div>Un notika, ka kaldeju karaspēks atkāpās no Jeruzālemes bailēs no faraona karaspēka.</div></div>
<div class="par"><div class="verse" verse="12"><div class="verse-label">12</div>Tad Jeremija atstāja Jeruzālemi, dodamies uz Benjamīna zemi, lai tur ar saviem radiniekiem nokārtotu kādu mantojuma lietu.</div></div>
<div class="par"><div class="verse" verse="13"><div class="verse-label">13</div>Kad viņš nonāca Benjamīna vārtos, sardzē tur stāvēja virsnieks Jirija, Šelemjas dēls, tas bija Hananjas dēls; viņš aizturēja Jeremiju, tam pārmezdams: "Tu gribi pāriet pie kaldejiem!"</div></div>
<div class="par"><div class="verse" verse="14"><div class="verse-label">14</div>Jeremija tam atbildēja: "Nav taisnība! Es negribu pāriet pie kaldejiem!" Bet Jirija tam nepiegrieza vērību un apcietināja Jeremiju un veda to pie zemes varenajiem.</div></div>
<div class="par"><div class="verse" verse="15"><div class="verse-label">15</div>Tie bija pret Jeremiju naidīgi noskaņoti, lika to pērt un ieslodzīt valsts rakstveža Jonatāna namā, ko tie bija pārveidojuši par cietumu.</div></div>
<div class="par"><div class="verse" verse="16"><div class="verse-label">16</div>Kad Jeremija bija ievietots ūdens piegādes nama dziļajā pagrabtelpā un bija tur pavadījis jau ilgāku laiku,</div></div>
<div class="par"><div class="verse" verse="17"><div class="verse-label">17</div>tad ķēniņš Cedekija sūtīja ļaudis un lika atvest Jeremiju un tam jautāja slepenībā savā pilī: "Vai ir kāds vārds bijis no Tā Kunga?" Jeremija atbildēja: "Ir gan, un proti - tevi nodos Bābeles ķēniņa rokās."</div></div>
<div class="par"><div class="verse" verse="18"><div class="verse-label">18</div>Tad Jeremija sacīja ķēniņam Cedekijam: "Ko es esmu apgrēkojies pret tevi, pret taviem kalpiem un pret šo tautu, ka jūs mani likāt cietumā?</div></div>
<div class="par"><div class="verse" verse="19"><div class="verse-label">19</div>Kur tad nu paliek jūsu pravieši, kuri jums sludināja, ka Bābeles ķēniņš nedošoties karā pret jums un pret šo zemi?</div></div>
<div class="par"><div class="verse" verse="20"><div class="verse-label">20</div>Un tagad uzklausi jel mani, mans kungs un ķēniņ, un lai mana lūgšana atrod pie tevis dzirdīgas ausis: nesūti mani atpakaļ valsts rakstveža Jonatāna namā, lai man tur nav jāmirst!"</div></div>
<div class="par"><div class="verse" verse="21"><div class="verse-label">21</div>Tad ķēniņš pavēlēja novietot Jeremiju pils sardzes pagalma cietumā un deva viņam katru dienu klaipu maizes no cepēju ielas, kamēr pilsētā maize izbeidzās. Tā Jeremija palika pils sardzes pagalma cietumā.</div></div>
    </body>
</html>
