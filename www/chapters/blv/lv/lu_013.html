
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī pašā laikā atnāca ļaudis, kas Viņam stāstīja par galiliešiem, kuru asinis Pilāts bija sajaucis ar viņu upuriem.</div></div>
<div class="par"><div class="verse" verse="2"><div class="verse-label">2</div>Un Viņš tiem atbildēja un sacīja: "Vai jūs domājat, ka šie galilieši ir bijuši lielāki grēcinieki nekā visi pārējie galilieši, tāpēc ka tie to cietuši?</div></div>
<div class="par"><div class="verse" verse="3"><div class="verse-label">3</div>Es jums saku: nebūt ne, bet, ja jūs neatgriezīsities no grēkiem, tad jūs visi tāpat iesit bojā.</div></div>
<div class="par"><div class="verse" verse="4"><div class="verse-label">4</div>Jeb vai jums šķiet, ka tie astoņpadsmit, uz kuriem krita Ziloas tornis un tos nosita, bija vairāk vainīgi nekā visi pārējie Jeruzālemes iedzīvotāji?</div></div>
<div class="par"><div class="verse" verse="5"><div class="verse-label">5</div>Es jums saku: nebūt ne, bet, ja jūs neatgriezīsities no grēkiem, jūs visi ņemsit tādu pašu galu."</div></div>
<div class="par"><div class="verse" verse="6"><div class="verse-label">6</div>Un Viņš stāstīja šādu līdzību: "Kādam cilvēkam bija vīģes koks, stādīts viņa vīnadārzā, un viņš nāca un meklēja uz viņa augļus, bet neatrada.</div></div>
<div class="par"><div class="verse" verse="7"><div class="verse-label">7</div>Tad viņš sacīja dārzniekam: redzi, jau trīs gadus es nāku un meklēju augļus uz šī vīģes koka, bet neatrodu. Nocērt to! Ko tas velti izsūc zemi!</div></div>
<div class="par"><div class="verse" verse="8"><div class="verse-label">8</div>Bet tas viņam atbildēja un sacīja: kungs, atstāj to vēl šo gadu, kamēr es to aprakšu un apmēslošu!</div></div>
<div class="par"><div class="verse" verse="9"><div class="verse-label">9</div>Varbūt tas turpmāk nesīs augļus. Bet, ja ne, tad tu vari nocirst."</div></div>
<div class="par"><div class="verse" verse="10"><div class="verse-label">10</div>Un Viņš mācīja kādā no sinagogām sabatā.</div></div>
<div class="par"><div class="verse" verse="11"><div class="verse-label">11</div>Un tur bija sieva, kurai astoņpadsmit gadus bija nespēka gars, tā ka viņa bija savilkta un nevarēja pilnīgi taisni atliekties.</div></div>
<div class="par"><div class="verse" verse="12"><div class="verse-label">12</div>Bet Jēzus, to ieraudzījis, piesauca viņu klāt un sacīja viņai: "Sieva, topi svabada no savas slimības!"</div></div>
<div class="par"><div class="verse" verse="13"><div class="verse-label">13</div>Pie tam Viņš tai uzlika Savas rokas, un tā tūliņ tapa taisna un slavēja Dievu.</div></div>
<div class="par"><div class="verse" verse="14"><div class="verse-label">14</div>Bet sinagogas priekšnieks, apskaities par to, ka Jēzus sabatā bija dziedinājis, sāka runāt uz tautu: "Ir sešas dienas, kurās jāstrādā. Tajās nāciet un liecieties dziedināties, bet ne sabatā!"</div></div>
<div class="par"><div class="verse" verse="15"><div class="verse-label">15</div>Bet Tas Kungs tam atbildēja: "Jūs liekuļi, vai katrs no jums sabatā neatraisa savu vērsi vai ēzeli no siles, lai to vestu dzirdīt?</div></div>
<div class="par"><div class="verse" verse="16"><div class="verse-label">16</div>Un šo sievu, Ābrahāma meitu, kuru sātans turējis saistītu astoņpadsmit gadus, nebūtu brīv atraisīt sabata dienā no viņas saitēm?"</div></div>
<div class="par"><div class="verse" verse="17"><div class="verse-label">17</div>Un, Viņam tā runājot, visiem Viņa pretiniekiem tapa kauns, un visa tauta priecājās par visiem šiem varenajiem darbiem, kurus Viņš darīja.</div></div>
<div class="par"><div class="verse" verse="18"><div class="verse-label">18</div>Tad Viņš teica: "Kam Dieva valstība ir līdzīga, ar ko Es to salīdzināšu?</div></div>
<div class="par"><div class="verse" verse="19"><div class="verse-label">19</div>Viņa ir līdzīga sinepju graudiņam, kuru kāds paņēma un iedēstīja savā dārzā un kurš auga un izauga par koku, kura zaros putni apakš debess taisīja savas ligzdas."</div></div>
<div class="par"><div class="verse" verse="20"><div class="verse-label">20</div>Un atkal Viņš sacīja: "Ar ko Es salīdzināšu Dieva valstību?</div></div>
<div class="par"><div class="verse" verse="21"><div class="verse-label">21</div>Viņa ir līdzīga raugam, kuru kāda sieva paņēma un iejauca trijos mēros miltu, kamēr visa mīkla pilnīgi sarūga."</div></div>
<div class="par"><div class="verse" verse="22"><div class="verse-label">22</div>Un Viņš, turpinādams ceļu uz Jeruzālemi, staigāja no pilsētas uz pilsētu un no ciema uz ciemu, mācīdams ļaudis.</div></div>
<div class="par"><div class="verse" verse="23"><div class="verse-label">23</div>Bet kāds Viņam jautāja: "Kungs, vai to ir maz, kas tiks izglābti?" Uz to Viņš atbildēja:</div></div>
<div class="par"><div class="verse" verse="24"><div class="verse-label">24</div>"Cīnaities ieiet pa šaurajiem vārtiem, jo Es jums saku: daudzi vēlēsies ieiet, bet nevarēs.</div></div>
<div class="par"><div class="verse" verse="25"><div class="verse-label">25</div>Jo, ja jūs tikai pēc tam, kad nama Kungs būs cēlies un durvis aizslēdzis, nostāsities ārā un klauvēsit pie durvīm, sacīdami: Kungs, atver mums,- Viņš atbildēs jums: Es nezinu, no kurienes jūs esat!</div></div>
<div class="par"><div class="verse" verse="26"><div class="verse-label">26</div>Tad jūs sāksit stāstīt: mēs ar Tevi esam ēduši un dzēruši, un Tu esi mācījis mūsu ielās.</div></div>
<div class="par"><div class="verse" verse="27"><div class="verse-label">27</div>Tad Viņš jums atteiks: Es nezinu, no kurienes jūs esat, atkāpieties no Manis, visi jūs netaisnības darītāji!</div></div>
<div class="par"><div class="verse" verse="28"><div class="verse-label">28</div>Tur būs raudāšana un zobu trīcēšana, kad jūs redzēsit Ābrahāmu, Īzāku un Jēkabu un visus praviešus Dieva valstībā, bet paši sevi izmestus ārā.</div></div>
<div class="par"><div class="verse" verse="29"><div class="verse-label">29</div>Tad tie nāks no rītiem un vakariem, no ziemeļiem un dienvidiem un sēdēs pie galda Dieva valstībā.</div></div>
<div class="par"><div class="verse" verse="30"><div class="verse-label">30</div>Un redzi, ir pēdējie, kas būs pirmie, un pirmie, kas būs pēdējie."</div></div>
<div class="par"><div class="verse" verse="31"><div class="verse-label">31</div>Tai pašā brīdī pienāca daži farizeji un sacīja Viņam: "Izej un aizceļo no šejienes, jo Hērods grib Tevi nonāvēt."</div></div>
<div class="par"><div class="verse" verse="32"><div class="verse-label">32</div>Bet Viņš tiem sacīja: "Ejiet, sakait šai lapsai: redzi, Es izdzenu ļaunos garus un dziedinu slimos šodien un rīt, bet parīt Es būšu galā.</div></div>
<div class="par"><div class="verse" verse="33"><div class="verse-label">33</div>Tiešām, Man vēl šodien un rīt un parīt jābūt ceļā, jo neklājas pravietim mirt ārpus Jeruzālemes.</div></div>
<div class="par"><div class="verse" verse="34"><div class="verse-label">34</div>Jeruzāleme, Jeruzāleme, tu, kas nokauj praviešus un akmeņiem nomētā tos, kas pie tevis sūtīti, cik reižu Es esmu gribējis tavus bērnus pulcināt ap Sevi, kā vista pulcina zem spārniem savus cālīšus, bet jūs negribējāt.</div></div>
<div class="par"><div class="verse" verse="35"><div class="verse-label">35</div>Redziet, jūsu nams būs atstāts, un Es jums saku: jūs Mani neredzēsit, tiekāms nāks diena, kad jūs sacīsit: svētīts, kas nāk Tā Kunga Vārdā!"</div></div>
    </body>
</html>
