
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šī ir tā atklāsme, ko Jesaja, Amoca dēls, saņēma par Jūdu un Jeruzālemi.</div></div>
<div class="par"><div class="verse" verse="2"><div class="verse-label">2</div>Laiku beigās notiks, ka Tā Kunga nama kalns stāvēs jo stingri savos pamatos un pacelsies pāri visiem kalniem un pakalniem un pie tā saplūdīs visas tautas.</div></div>
<div class="par"><div class="verse" verse="3"><div class="verse-label">3</div>Un nāks daudzas tautas un sacīs: "Iesim, kāpsim Tā Kunga kalnā, Jēkaba Dieva namā, lai Viņš mums māca Savus ceļus un mēs lai staigājam Viņa tekas!" Jo no Ciānas izies pamācība un Tā Kunga vārds no Jeruzālemes.</div></div>
<div class="par"><div class="verse" verse="4"><div class="verse-label">4</div>Tad Viņš spriedīs tiesu tautu starpā un tiesās daudzas tautas. Viņi tad pārkals savus zobenus par lemešiem un savus šķēpus par vīnadārza dārznieku nažiem. Tauta pret tautu nepacels vairs zobena un nemācīsies vairs karot.</div></div>
<div class="par"><div class="verse" verse="5"><div class="verse-label">5</div>Jēkaba nams, nāc, staigāsim Tā Kunga gaismā!</div></div>
<div class="par"><div class="verse" verse="6"><div class="verse-label">6</div>Tu esi atmetis Savu tautu, Jēkaba namu, jo tie pilni austrumu negantības, tie ir zīlnieki kā filistieši, un tie draudzējas ar svešinieku bērniem.</div></div>
<div class="par"><div class="verse" verse="7"><div class="verse-label">7</div>Viņu zeme ir pilna ar sudrabu un zeltu, tiem ir mantas bez gala. Viņu zeme ir pilna ar zirgiem, tiem kara ratu ir bezgala daudz.</div></div>
<div class="par"><div class="verse" verse="8"><div class="verse-label">8</div>Bet viņu zeme ir arī elka dievu pilna, viņi pielūdz paši savu roku darbu, to, ko viņu pašu pirksti darinājuši.</div></div>
<div class="par"><div class="verse" verse="9"><div class="verse-label">9</div>To priekšā liecas vienkāršā tauta, un pazemojas arī dižciltīgie; Tu to viņiem nepiedosi.</div></div>
<div class="par"><div class="verse" verse="10"><div class="verse-label">10</div>Lien iekšā klints alā un paslēpies zemē bailēs no Tā Kunga un Viņa varenās godības!</div></div>
<div class="par"><div class="verse" verse="11"><div class="verse-label">11</div>Cilvēku lepnās acis tiks apkaunotas un vīru iedomība pazemota, vienīgi Tas Kungs augsti stāvēs tanī dienā.</div></div>
<div class="par"><div class="verse" verse="12"><div class="verse-label">12</div>Jo Tas Kungs Cebaots turēs tiesas dienu pār visiem, kas lieli un lepni, pār visiem varenajiem, lai tos pazemotu,</div></div>
<div class="par"><div class="verse" verse="13"><div class="verse-label">13</div>pār visiem Libānas augstajiem ciedru kokiem un pār Basanas ozoliem,</div></div>
<div class="par"><div class="verse" verse="14"><div class="verse-label">14</div>un pār visiem augstajiem kalniem un pakalniem,</div></div>
<div class="par"><div class="verse" verse="15"><div class="verse-label">15</div>pār visiem augstajiem torņiem un pār visiem stiprajiem mūriem,</div></div>
<div class="par"><div class="verse" verse="16"><div class="verse-label">16</div>pār visiem Taršišas kuģiem un pār visām lieliskajām laivām.</div></div>
<div class="par"><div class="verse" verse="17"><div class="verse-label">17</div>Tad cilvēku lepnība tiks pazemota un vīru augstprātība lauzta, vienīgi Tas Kungs augsti stāvēs tanī dienā.</div></div>
<div class="par"><div class="verse" verse="18"><div class="verse-label">18</div>Bet elka dieviem būs beigas.</div></div>
<div class="par"><div class="verse" verse="19"><div class="verse-label">19</div>Cilvēki paslēpsies klints alās un zemes plaisumos aiz bailēm no Tā Kunga un Viņa varenās godības, kad Viņš celsies, lai iztrūcinātu zemi.</div></div>
<div class="par"><div class="verse" verse="20"><div class="verse-label">20</div>Tanī dienā cilvēki atmetīs savus sudraba un zelta elka dievus, ko viņi bija darinājuši pielūgsmei, aizmetīs tos projām žurkām un sikspārņiem</div></div>
<div class="par"><div class="verse" verse="21"><div class="verse-label">21</div>un paslēpsies klinšu aizās un klinšu alās bailēs no Tā Kunga un Viņa varenās godības, kad Viņš celsies, lai zemei iedvestu bijību.</div></div>
<div class="par"><div class="verse" verse="22"><div class="verse-label">22</div>Nepaļaujieties uz cilvēku, kam tikai dvaša nāsīs, jo par ko gan tas turams?</div></div>
    </body>
</html>
