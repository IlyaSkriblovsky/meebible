
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida dziesma.</div></div>
<div class="par"><div class="verse" verse="2"><div class="verse-label">2</div>Kungs, ķēniņš priecājas par Tavu spēku. Cik ļoti viņš gavilē par Tavu palīdzību!</div></div>
<div class="par"><div class="verse" verse="3"><div class="verse-label">3</div>Ko viņa sirds kāroja, to Tu viņam esi devis, un Tu neesi viņam liedzis, ko lūdza viņa lūpas. (Sela.)</div></div>
<div class="par"><div class="verse" verse="4"><div class="verse-label">4</div>Jo Tu nāci viņam pretim, dodams svētības dāvanu, Tu viņa galvu rotāji ar dzidra zelta kroni.</div></div>
<div class="par"><div class="verse" verse="5"><div class="verse-label">5</div>Viņš izlūdzās no Tevis dzīvību, Tu viņam devi ilgu mūžu, lai viņš pastāvētu mūžīgi.</div></div>
<div class="par"><div class="verse" verse="6"><div class="verse-label">6</div>Lielu godu viņš guva, jo Tu piešķīri viņam uzvaru, ar varenību un spožumu Tu viņu rotāji.</div></div>
<div class="par"><div class="verse" verse="7"><div class="verse-label">7</div>Tu dari viņu pašu par svētību uz laiku laikiem, Tu liec viņam prieku sajust Tava vaiga priekšā,</div></div>
<div class="par"><div class="verse" verse="8"><div class="verse-label">8</div>jo ķēniņš paļaujas uz To Kungu, un Visuaugstākā žēlastība dara, ka viņš nešaubās.</div></div>
<div class="par"><div class="verse" verse="9"><div class="verse-label">9</div>Tava roka aizsniegs visus Tavus ienaidniekus, un Tava labā roka skars Savā bargumā visus, kas Tevi ienīst.</div></div>
<div class="par"><div class="verse" verse="10"><div class="verse-label">10</div>Tu tos pārvērtīsi degošā ceplī Savas bardzības laikā, Tas Kungs viņus aprīs Savā dusmībā, un uguns vidus izdeldēs.</div></div>
<div class="par"><div class="verse" verse="11"><div class="verse-label">11</div>Viņu cilti Tu izdeldēsi no zemes virsas un viņu pēcnācējus no cilvēku bērnu vidus.</div></div>
<div class="par"><div class="verse" verse="12"><div class="verse-label">12</div>Kaut viņi sirdī slēpj ļaunumu pret Tevi un uz viltu nesas viņu prāts, taču neko viņi nespēj izdarīt.</div></div>
<div class="par"><div class="verse" verse="13"><div class="verse-label">13</div>Tu darīsi, ka viņi pagriezīs muguru un metīsies bēgt, Savu stopu Tu vērsīsi pret viņu sejām.</div></div>
<div class="par"><div class="verse" verse="14"><div class="verse-label">14</div>Celies, Kungs, Savā spēkā! Mēs dziedāsim un daudzināsim ar cītarām Tavu varenību!</div></div>
    </body>
</html>
