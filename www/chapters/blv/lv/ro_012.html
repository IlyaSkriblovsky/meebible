
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Es jums lieku pie sirds, brāļi, Dieva žēlsirdības vārdā nodot sevi pašus par dzīvu, svētu Dievam patīkamu upuri, tā lai ir jūsu garīgā kalpošana.</div></div>
<div class="par"><div class="verse" verse="2"><div class="verse-label">2</div>Un netopiet šai pasaulei līdzīgi, bet pārvērtieties, atjaunodamies savā garā, lai pareizi saprastu, kas ir Dieva griba: to, kas ir labs, tīkams un pilnīgs.</div></div>
<div class="par"><div class="verse" verse="3"><div class="verse-label">3</div>Tad nu es ieteicu ikvienam starp jums tās žēlastības vārdā, kas man dota: netiekties pāri noliktam, bet censties sevi apvaldīt saskaņā ar to ticības mēru, ko Dievs katram piešķīris.</div></div>
<div class="par"><div class="verse" verse="4"><div class="verse-label">4</div>Jo, kā mums vienā miesā ir daudz locekļu, bet ne visiem locekļiem ir vienāds uzdevums,</div></div>
<div class="par"><div class="verse" verse="5"><div class="verse-label">5</div>tāpat mēs daudzi kopā esam viena miesa Kristū, bet savā starpā visi esam locekļi.</div></div>
<div class="par"><div class="verse" verse="6"><div class="verse-label">6</div>Kad nu mums, pēc mums piešķirtās žēlastības, ir dažādas dāvanas, tad lai tās, ja tās ir pravieša spējas, izpaužas saskaņā ar ticības mēru,</div></div>
<div class="par"><div class="verse" verse="7"><div class="verse-label">7</div>kalpošanas spējas - kalpošanā, spējas mācīt - mācīšanā;</div></div>
<div class="par"><div class="verse" verse="8"><div class="verse-label">8</div>pamācīšanas spējas - pamācīšanā, kas dod no sava, lai to dara vientiesīgi, kas valda, lai dara to rūpīgi, kas strādā žēlsirdības darbu, lai dara to ar prieku.</div></div>
<div class="par"><div class="verse" verse="9"><div class="verse-label">9</div>Jūsu mīlestība lai ir neliekuļota. Nīstiet to, kas ļauns, pieķerieties tam, kas labs.</div></div>
<div class="par"><div class="verse" verse="10"><div class="verse-label">10</div>Brāļu mīlestība jūsu starpā lai ir sirsnīga. Centieties cits citu pārspēt savstarpējā cieņā.</div></div>
<div class="par"><div class="verse" verse="11"><div class="verse-label">11</div>Savā darbā neesiet kūtri, esiet dedzīgi garā, gatavi kalpot Tam Kungam,</div></div>
<div class="par"><div class="verse" verse="12"><div class="verse-label">12</div>priecīgi cerībā, pacietīgi bēdās, neatlaidīgi savās lūgšanās.</div></div>
<div class="par"><div class="verse" verse="13"><div class="verse-label">13</div>Palīdziet svētajiem viņu vajadzībās, centieties parādīt viesmīlību!</div></div>
<div class="par"><div class="verse" verse="14"><div class="verse-label">14</div>Svētījiet tos, kas jūs vajā, svētījiet un nenolādiet!</div></div>
<div class="par"><div class="verse" verse="15"><div class="verse-label">15</div>Priecājieties ar priecīgajiem, raudiet ar tiem, kas raud.</div></div>
<div class="par"><div class="verse" verse="16"><div class="verse-label">16</div>Turiet vienādu prātu cits pret citu, neesiet iedomīgi, bet sniedziet roku zemajiem! Neliecieties paši gudri esam.</div></div>
<div class="par"><div class="verse" verse="17"><div class="verse-label">17</div>Neatmaksājiet nevienam ļaunu ar ļaunu, domājiet par to, ka varat labu darīt visiem cilvēkiem.</div></div>
<div class="par"><div class="verse" verse="18"><div class="verse-label">18</div>Ja iespējams, no savas puses, turiet mieru ar visiem cilvēkiem.</div></div>
<div class="par"><div class="verse" verse="19"><div class="verse-label">19</div>Neatriebieties paši, mīļie, bet atstājiet vietu Dieva dusmībai, jo ir rakstīts: Man pieder atriebšana, Es atmaksāšu, saka Tas Kungs.</div></div>
<div class="par"><div class="verse" verse="20"><div class="verse-label">20</div>Bet, ja tavs ienaidnieks ir izsalcis, paēdini viņu; ja tas cieš slāpes, dod viņam dzert. Tā darīdams, tu uz viņa galvas sakrāsi kvēlojošas ogles.</div></div>
<div class="par"><div class="verse" verse="21"><div class="verse-label">21</div>Ļaunums lai tevi neuzvar, bet pats uzvari ļaunu ar labu!</div></div>
    </body>
</html>
