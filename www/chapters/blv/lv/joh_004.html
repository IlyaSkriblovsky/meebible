
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad nu Tas Kungs dabūja zināt, ka farizeji bija dzirdējuši, ka Jēzus savācot un kristījot vairāk mācekļu nekā Jānis,</div></div>
<div class="par"><div class="verse" verse="2"><div class="verse-label">2</div>lai gan Jēzus pats nekristīja, bet Viņa mācekļi,</div></div>
<div class="par"><div class="verse" verse="3"><div class="verse-label">3</div>tad Viņš atstāja Jūdeju un devās atkal uz Galileju.</div></div>
<div class="par"><div class="verse" verse="4"><div class="verse-label">4</div>Bet Viņam bija jāiet caur Samariju.</div></div>
<div class="par"><div class="verse" verse="5"><div class="verse-label">5</div>Tad Viņš nonāk vienā Samarijas pilsētā, vārdā Zihara, netālu no tīruma, ko Jēkabs bija devis savam dēlam Jāzepam.</div></div>
<div class="par"><div class="verse" verse="6"><div class="verse-label">6</div>Tur bija Jēkaba aka. Jēzus, no ceļa piekusis, apsēdās turpat pie akas; tas bija ap sesto stundu.</div></div>
<div class="par"><div class="verse" verse="7"><div class="verse-label">7</div>Te kāda sieva no Samarijas nāk ūdeni smelt. Jēzus viņai saka: "Dod Man dzert!"</div></div>
<div class="par"><div class="verse" verse="8"><div class="verse-label">8</div>Jo Viņa mācekļi bija gājuši pilsētā pārtiku pirkt.</div></div>
<div class="par"><div class="verse" verse="9"><div class="verse-label">9</div>Tad samariete Viņam saka: "Kā Tu, jūds būdams, prasi dzert no manis, samarietes?" Jo jūdi ar samariešiem nesagājās.</div></div>
<div class="par"><div class="verse" verse="10"><div class="verse-label">10</div>Jēzus viņai atbildēja: "Ja tu ko zinātu par Dieva dāvanu un kas Tas ir, kas tev saka: dod Man dzert, - tad tu būtu Viņu lūgusi, un Viņš būtu tev devis dzīvu ūdeni."</div></div>
<div class="par"><div class="verse" verse="11"><div class="verse-label">11</div>Samariete Viņam saka: "Kungs, Tev nav smeļamā trauka, un aka ir dziļa; no kurienes tad Tev ir dzīvais ūdens?</div></div>
<div class="par"><div class="verse" verse="12"><div class="verse-label">12</div>Vai Tu esi lielāks par mūsu tēvu Jēkabu, kas mums aku devis un pats no tās ir dzēris līdz ar saviem dēliem un ganāmpulkiem?"</div></div>
<div class="par"><div class="verse" verse="13"><div class="verse-label">13</div>Jēzus atbildēja viņai: "Ikvienam, kas dzer no šī ūdens, atkal slāps.</div></div>
<div class="par"><div class="verse" verse="14"><div class="verse-label">14</div>Bet, kas dzers no tā ūdens, ko Es tam došu, tam nemūžam vairs neslāps, bet ūdens, ko Es tam došu, kļūs viņā par ūdens avotu, kas verd mūžīgai dzīvībai."</div></div>
<div class="par"><div class="verse" verse="15"><div class="verse-label">15</div>Sieva Viņam saka: "Kungs, dod man tādu ūdeni, ka man vairs neslāpst un nav jānāk šurp smelt."</div></div>
<div class="par"><div class="verse" verse="16"><div class="verse-label">16</div>Tad Viņš tai saka: "Ej, sauc savu vīru un nāc šurp!"</div></div>
<div class="par"><div class="verse" verse="17"><div class="verse-label">17</div>Sieva Viņam atbild: "Man nav vīra." Jēzus viņai saka: "Tu pareizi esi sacījusi: man nav vīra, -</div></div>
<div class="par"><div class="verse" verse="18"><div class="verse-label">18</div>jo pieci vīri tev ir bijuši, bet, kas tev tagad ir, tas nav tavs vīrs. Šai ziņā tu esi runājusi patiesību."</div></div>
<div class="par"><div class="verse" verse="19"><div class="verse-label">19</div>Tad sieva Viņam saka: "Kungs, es redzu, ka Tu esi pravietis.</div></div>
<div class="par"><div class="verse" verse="20"><div class="verse-label">20</div>Mūsu tēvi ir pielūguši šinī kalnā, bet jūs sakāt, ka Jeruzāleme ir tā vieta, kur Dievs jāpielūdz."</div></div>
<div class="par"><div class="verse" verse="21"><div class="verse-label">21</div>Jēzus viņai saka: "Tici Man, sieva: nāk stunda, kad jūs Tēvu vairs nepielūgsit nedz šinī kalnā, nedz Jeruzālemē.</div></div>
<div class="par"><div class="verse" verse="22"><div class="verse-label">22</div>Jūs pielūdzat, ko nezināt, mēs pielūdzam, ko zinām. Jo pestīšana nāk no jūdiem.</div></div>
<div class="par"><div class="verse" verse="23"><div class="verse-label">23</div>Bet stunda nāk un ir jau klāt, kad īstie dievlūdzēji pielūgs Tēvu garā un patiesībā. Jo Tēvs tādus meklē, kas Viņu tā pielūdz.</div></div>
<div class="par"><div class="verse" verse="24"><div class="verse-label">24</div>Dievs ir Gars, un, kas Viņu pielūdz, tiem To būs pielūgt garā un patiesībā."</div></div>
<div class="par"><div class="verse" verse="25"><div class="verse-label">25</div>Sieva Viņam saka: "Es zinu, ka jānāk Mesijam, kas saukts Kristus. Kad Viņš nāks, Tas mums visu izstāstīs."</div></div>
<div class="par"><div class="verse" verse="26"><div class="verse-label">26</div>Jēzus viņai saka: "Es tas esmu, kas ar tevi runā!"</div></div>
<div class="par"><div class="verse" verse="27"><div class="verse-label">27</div>Šinī brīdī nāca Viņa mācekļi un brīnījās, ka Viņš runā ar sievu. Tomēr neviens neteica: ko Tu no viņas gribi, vai: ko Tu runā ar viņu?</div></div>
<div class="par"><div class="verse" verse="28"><div class="verse-label">28</div>Tad sieva atstāja savu ūdens trauku, aizgāja uz pilsētu un sacīja ļaudīm:</div></div>
<div class="par"><div class="verse" verse="29"><div class="verse-label">29</div>"Nāciet, tur ir cilvēks, kas man visu pateicis, ko es esmu darījusi! Vai tikai Tas nav Kristus?"</div></div>
<div class="par"><div class="verse" verse="30"><div class="verse-label">30</div>Tad tie izgāja no pilsētas un nāca pie Jēzus.</div></div>
<div class="par"><div class="verse" verse="31"><div class="verse-label">31</div>Pa to starpu mācekļi lūdza Viņu, sacīdami: "Rabi, ēd!"</div></div>
<div class="par"><div class="verse" verse="32"><div class="verse-label">32</div>Bet Viņš tiem sacīja: "Man ir ēdiens, ko ēst, ko jūs nepazīstat."</div></div>
<div class="par"><div class="verse" verse="33"><div class="verse-label">33</div>Tad mācekļi sacīja cits citam: "Vai kāds Viņam atnesis ko ēst?"</div></div>
<div class="par"><div class="verse" verse="34"><div class="verse-label">34</div>Jēzus viņiem saka: "Mans ēdiens ir darīt Tā gribu, kas Mani sūtījis, un pabeigt Viņa darbu.</div></div>
<div class="par"><div class="verse" verse="35"><div class="verse-label">35</div>Vai jūs nesakāt: vēl četri mēneši, tad nāk pļaujamais laiks? - Redziet, Es jums saku: paceliet savas acis un skatait druvas, jo viņas ir baltas pļaujai.</div></div>
<div class="par"><div class="verse" verse="36"><div class="verse-label">36</div>Jau pļāvējs dabū algu un vāc augļus mūžīgai dzīvībai, lai kopā priecātos sējējs un pļāvējs.</div></div>
<div class="par"><div class="verse" verse="37"><div class="verse-label">37</div>Jo še piepildās vārds, ka cits ir, kas sēj, un cits, kas pļauj.</div></div>
<div class="par"><div class="verse" verse="38"><div class="verse-label">38</div>Es jūs esmu sūtījis pļaut, kur jūs neesat strādājuši. Citi ir strādājuši, bet jūs esat nākuši viņu darbā."</div></div>
<div class="par"><div class="verse" verse="39"><div class="verse-label">39</div>Bet daudzi šīs pilsētas samarieši sāka ticēt Viņam, dzirdējuši sievas vārdus, jo viņa apliecināja: Viņš man visu pateicis, ko esmu darījusi.</div></div>
<div class="par"><div class="verse" verse="40"><div class="verse-label">40</div>Šie samarieši nāca pie Viņa un lūdza Viņu palikt pie viņiem. Un Viņš palika tur divi dienas.</div></div>
<div class="par"><div class="verse" verse="41"><div class="verse-label">41</div>Tad vēl daudz vairāk kļuva ticīgi Viņa vārdu dēļ</div></div>
<div class="par"><div class="verse" verse="42"><div class="verse-label">42</div>un sacīja sievai: "Nu mēs vairs neticam tavas runas dēļ, jo mēs tagad paši esam dzirdējuši un zinām, ka Viņš tiešām ir pasaules Pestītājs."</div></div>
<div class="par"><div class="verse" verse="43"><div class="verse-label">43</div>Pēc divi dienām Viņš no turienes aizgāja uz Galileju,</div></div>
<div class="par"><div class="verse" verse="44"><div class="verse-label">44</div>jo pats Jēzus bija apliecinājis, ka pravietis netiek cienīts savā tēvu zemē.</div></div>
<div class="par"><div class="verse" verse="45"><div class="verse-label">45</div>Kad nu Viņš nonāca Galilejā, galilieši Viņu uzņēma, jo tie bija redzējuši visu, ko Jēzus svētkos Jeruzālemē bija darījis; jo viņi paši arī bija bijuši svētkos.</div></div>
<div class="par"><div class="verse" verse="46"><div class="verse-label">46</div>Tā Viņš atkal nonāca Kānā Galilejā, kur bija pārvērtis ūdeni par vīnu. Bija kāds ķēniņa galma vīrs, kura dēls gulēja slims, Kapernaumā.</div></div>
<div class="par"><div class="verse" verse="47"><div class="verse-label">47</div>Dzirdējis, ka Jēzus no Jūdejas atnācis uz Galileju, tas nogāja pie Viņa un lūdza Viņu, lai Tas nāktu un dziedinātu viņa dēlu, jo tas gulēja uz miršanu.</div></div>
<div class="par"><div class="verse" verse="48"><div class="verse-label">48</div>Jēzus viņam sacīja: "Ja jūs zīmes un brīnumus neredzat, jūs neticat."</div></div>
<div class="par"><div class="verse" verse="49"><div class="verse-label">49</div>Galma vīrs Viņam saka: "Kungs, nāc, pirms mans dēls mirst."</div></div>
<div class="par"><div class="verse" verse="50"><div class="verse-label">50</div>Jēzus viņam saka: "Ej, tavs dēls ir dzīvs." Galma vīrs ticēja vārdiem, ko Jēzus viņam teica, un aizgāja.</div></div>
<div class="par"><div class="verse" verse="51"><div class="verse-label">51</div>Vēl viņam ceļā esot, viņa kalpi viņam nāca pretī un ziņoja, ka viņa dēls ir dzīvs.</div></div>
<div class="par"><div class="verse" verse="52"><div class="verse-label">52</div>Tad viņš apjautājās pie viņiem pēc stundas, kad tam kļuvis labāk. Tie viņam stāstīja: "Vakar ap septīto stundu drudzis viņu atstājis."</div></div>
<div class="par"><div class="verse" verse="53"><div class="verse-label">53</div>Tad tēvs saprata, ka tas bijis tanī pašā stundā, kad Jēzus viņam bija teicis: "Tavs dēls ir dzīvs." Un viņš kļuva ticīgs ar visu savu namu.</div></div>
<div class="par"><div class="verse" verse="54"><div class="verse-label">54</div>Šī jau bija otra zīme, ko Jēzus darīja, atnācis no Jūdejas Galilejā.</div></div>
    </body>
</html>
