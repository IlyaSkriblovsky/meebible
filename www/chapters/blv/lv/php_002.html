
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ja nu ir kāds iepriecinājums Kristū, ja kāds mīlestības mierinājums, ja kāda gara sadraudzība, kāda sirsnība vai līdzcietība,</div></div>
<div class="par"><div class="verse" verse="2"><div class="verse-label">2</div>tad piepildait manu prieku, turēdamies vienā prātā, lolodami vienu mīlestību, dvēselēs vienoti, ar vienu mērķi,</div></div>
<div class="par"><div class="verse" verse="3"><div class="verse-label">3</div>ne strīdēdamies, ne tukšā lielībā, bet pazemībā cits citu uzskatīdami augstāku par sevi,</div></div>
<div class="par"><div class="verse" verse="4"><div class="verse-label">4</div>neraudzīdamies katrs uz savām, bet arī uz citu vajadzībām.</div></div>
<div class="par"><div class="verse" verse="5"><div class="verse-label">5</div>Savā starpā turiet tādu pat prātu, kāds ir arī Kristū Jēzū,</div></div>
<div class="par"><div class="verse" verse="6"><div class="verse-label">6</div>kas, Dieva veidā būdams, neturēja par laupījumu līdzināties Dievam,</div></div>
<div class="par"><div class="verse" verse="7"><div class="verse-label">7</div>bet Sevi iztukšoja, pieņemdams kalpa veidu, tapdams cilvēkiem līdzīgs;</div></div>
<div class="par"><div class="verse" verse="8"><div class="verse-label">8</div>un, cilvēka kārtā būdams, Viņš pazemojās, kļūdams paklausīgs līdz nāvei, līdz pat krusta nāvei!</div></div>
<div class="par"><div class="verse" verse="9"><div class="verse-label">9</div>Tāpēc arī Dievs Viņu ļoti paaugstinājis un dāvinājis Viņam Vārdu pāri visiem vārdiem,</div></div>
<div class="par"><div class="verse" verse="10"><div class="verse-label">10</div>lai Jēzus Vārdā locītos visi ceļi debesīs un zemes virsū un pazemē</div></div>
<div class="par"><div class="verse" verse="11"><div class="verse-label">11</div>un visas mēles apliecinātu, ka Jēzus Kristus ir Kungs Dievam Tēvam par godu.</div></div>
<div class="par"><div class="verse" verse="12"><div class="verse-label">12</div>Tātad, mani mīļie, tā kā jūs vienumēr esat paklausījuši, nevis manā klātbūtnē vien, bet tagad daudz vairāk manā prombūtnē, gādājiet ar bailēm un drebēšanu, ka topat svēti.</div></div>
<div class="par"><div class="verse" verse="13"><div class="verse-label">13</div>Jo Dievs ir tas, kas jums dod gribu un veiksmi pēc Sava labā prāta.</div></div>
<div class="par"><div class="verse" verse="14"><div class="verse-label">14</div>Dariet visu bez kurnēšanas un šaubīšanās,</div></div>
<div class="par"><div class="verse" verse="15"><div class="verse-label">15</div>lai jūs būtu nevainojami un šķīsti, nepeļami Dieva bērni sabojātas un samaitātas paaudzes vidū, un tanī mirdzētu kā spīdekļi pasaulē,</div></div>
<div class="par"><div class="verse" verse="16"><div class="verse-label">16</div>turēdami dzīvības vārdu, man par lepnumu uz Jēzus Kristus dienu; tad es veltīgi nebūtu skrējis, nedz veltīgi pūlējies!</div></div>
<div class="par"><div class="verse" verse="17"><div class="verse-label">17</div>Bet, ja man arī jāizlej savas asinis, nesot jūsu ticības un kalpošanas upuri, tad es priecājos, priecādamies kopā ar jums visiem;</div></div>
<div class="par"><div class="verse" verse="18"><div class="verse-label">18</div>tāpat arī jūs priecājaties, priecādamies kopā ar mani.</div></div>
<div class="par"><div class="verse" verse="19"><div class="verse-label">19</div>Bet es iekš Kunga Jēzus ceru drīz sūtīt pie jums Timoteju, lai es, pārliecinājies, kā jums klājas, kļūtu līksms.</div></div>
<div class="par"><div class="verse" verse="20"><div class="verse-label">20</div>Jo man nav neviena ar līdzīgu dvēseli, kas bez viltus rūpētos par jūsu lietām.</div></div>
<div class="par"><div class="verse" verse="21"><div class="verse-label">21</div>Jo visi meklē savu, nevis Kristus Jēzus labumu.</div></div>
<div class="par"><div class="verse" verse="22"><div class="verse-label">22</div>Bet viņa krietnumu jūs pazīstat, ka viņš man kalpojis evaņģēlija labā kā bērns tēvam.</div></div>
<div class="par"><div class="verse" verse="23"><div class="verse-label">23</div>To nu es ceru pie jums sūtīt, tiklīdz varēšu pārredzēt savas lietas.</div></div>
<div class="par"><div class="verse" verse="24"><div class="verse-label">24</div>Bet es droši ceru iekš Tā Kunga, ka arī pats drīz nākšu.</div></div>
<div class="par"><div class="verse" verse="25"><div class="verse-label">25</div>Man šķiet nepieciešami sūtīt pie jums Epafroditu, manu brāli un darba un cīņas biedru, jūsu sūtni un palīgu manā trūkumā,</div></div>
<div class="par"><div class="verse" verse="26"><div class="verse-label">26</div>tāpēc ka viņš karsti ilgojās pēc jums visiem un bija nobēdājies par to, ka jūs bijāt dzirdējuši par viņa slimību.</div></div>
<div class="par"><div class="verse" verse="27"><div class="verse-label">27</div>Patiesi viņš bija slims, tuvu nāvei. Bet Dievs viņu ir žēlojis un ne vien viņu, bet arī mani, lai man nebūtu bēdas uz bēdām.</div></div>
<div class="par"><div class="verse" verse="28"><div class="verse-label">28</div>Un es viņu steidzīgi sūtu, lai jūs, viņu ieraudzījuši, atkal priecātos un arī man būtu mazāk bēdu.</div></div>
<div class="par"><div class="verse" verse="29"><div class="verse-label">29</div>Uzņemiet viņu iekš Tā Kunga ar visu prieku un vērtējiet augsti tādus vīrus,</div></div>
<div class="par"><div class="verse" verse="30"><div class="verse-label">30</div>jo Kristus darba dēļ viņš bijis tuvu nāvei, dzīvību ķīlā likdams, lai aizpildītu iztrūkumu jūsu kalpošanā manis labā.</div></div>
    </body>
</html>
