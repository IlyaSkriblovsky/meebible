
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pie debesīm parādījās liela zīme: sieva, saulē tērpta, mēness apakš viņas kājām un viņai galvā divpadsmit zvaigžņu vainags.</div></div>
<div class="par"><div class="verse" verse="2"><div class="verse-label">2</div>Tā bija grūta un brēca dzemdēšanas sāpēs un mokās.</div></div>
<div class="par"><div class="verse" verse="3"><div class="verse-label">3</div>Vēl cita zīme parādījās pie debesīm: redzi, liels pūķis, ugunīgi sarkans; tam bija septiņas galvas un desmit ragi, un uz viņa galvām septiņi ķēniņa kroņi.</div></div>
<div class="par"><div class="verse" verse="4"><div class="verse-label">4</div>Viņa aste noslaucīja trešo daļu zvaigžņu no debesīm un nometa tās uz zemi. Pūķis stāvēja sievas priekšā, kurai bija jādzemdē, lai aprītu viņas bērnu, kad viņa būs dzemdējusi.</div></div>
<div class="par"><div class="verse" verse="5"><div class="verse-label">5</div>Viņai piedzima bērns, dēls, kam bija ganīt visas tautas ar dzelzs zizli; un viņas bērns tika aizrauts pie Dieva un pie Viņa troņa.</div></div>
<div class="par"><div class="verse" verse="6"><div class="verse-label">6</div>Tad sieva bēga tuksnesī, kur tai bija Dieva sataisīta vieta, lai viņa tur tiktu uzturēta tūkstoš divi simti sešdesmit dienas.</div></div>
<div class="par"><div class="verse" verse="7"><div class="verse-label">7</div>Izcēlās karš debesīs, Miķelis ar saviem eņģeļiem sāka karot ar pūķi. Pūķis un viņa eņģeļi turējās pretim.</div></div>
<div class="par"><div class="verse" verse="8"><div class="verse-label">8</div>Bet tie nespēja, un tiem nebija vairs vietas debesīs.</div></div>
<div class="par"><div class="verse" verse="9"><div class="verse-label">9</div>Lielais pūķis, vecā čūska, to sauc par velnu un sātanu, kas pieviļ visu pasauli, tapa gāzts; viņš tika nomests uz zemi un līdz ar viņu tā eņģeļi.</div></div>
<div class="par"><div class="verse" verse="10"><div class="verse-label">10</div>Tad es dzirdēju stipru balsi debesīs saucam: "Tagad ir atnākusi pestīšana un mūsu Dieva spēks un valstība un Viņa Kristus vara, jo ir gāzts mūsu brāļu apsūdzētājs, kas tos apsūdzēja mūsu Dieva priekšā dienām un naktīm.</div></div>
<div class="par"><div class="verse" verse="11"><div class="verse-label">11</div>Viņi to uzvarējuši ar tā Jēra asinīm un ar savas liecības vārdu un nav savu dzīvību mīlējuši līdz nāvei.</div></div>
<div class="par"><div class="verse" verse="12"><div class="verse-label">12</div>Tādēļ priecājieties, debesis un kas tur mājo! Vai zemei un jūrai! Jo velns nonācis pie jums lielās dusmās, zinādams, ka tam maz laika atlicis."</div></div>
<div class="par"><div class="verse" verse="13"><div class="verse-label">13</div>Pūķis, redzēdams, ka tas nomests zemes virsū, sāka vajāt sievu, kas bija dzemdējusi puisēnu.</div></div>
<div class="par"><div class="verse" verse="14"><div class="verse-label">14</div>Sievai tika doti divi lielā ērgļa spārni, lai tā varētu lidot tuksnesī savā vietā, kur viņas dzīvība, prom no čūskas acīm, tiek uzturēta laiku un laikus un puslaiku.</div></div>
<div class="par"><div class="verse" verse="15"><div class="verse-label">15</div>Un čūska izlaida no savas mutes ūdeni kā upi sievai pakaļ, lai to aizpludinātu.</div></div>
<div class="par"><div class="verse" verse="16"><div class="verse-label">16</div>Bet zeme nāca sievai palīgā, atvērdama savu muti un aprīdama no pūķa mutes izlaisto upi.</div></div>
<div class="par"><div class="verse" verse="17"><div class="verse-label">17</div>Tad pūķis sadusmojās par sievu un gāja karot ar pārējiem viņas cilts locekļiem, kas turēja Dieva baušļus un apliecināja Jēzu.</div></div>
<div class="par"><div class="verse" verse="18"><div class="verse-label">18</div>Un viņš nostājās uz jūras krasta.</div></div>
    </body>
</html>
