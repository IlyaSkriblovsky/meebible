
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad pienāca Celofehada meitas; tas bija Hefera dēls, tas Gileāda dēls, tas Mahīra dēls, tas Manases dēls, no Manases, Jāzepa dēla, ciltīm; un viņa meitu vārdi bija Mahlija, Noga, Hagla, Milka un Tirca.</div></div>
<div class="par"><div class="verse" verse="2"><div class="verse-label">2</div>Un tās nāca pie Mozus un priestera Ēleāzara un pie vadoņiem un pie visas draudzes Saiešanas telts durvīm un teica:</div></div>
<div class="par"><div class="verse" verse="3"><div class="verse-label">3</div>"Mūsu tēvs ir nomiris tuksnesī, jebšu tas pats nebija starp sazvērniekiem, kas bija sacēlušies pret To Kungu Koraha pulkā, bet viņš ir miris savrup, savu grēku dēļ, un viņam nebija dēlu.</div></div>
<div class="par"><div class="verse" verse="4"><div class="verse-label">4</div>Kāpēc tad lai top izdeldēts mūsu tēva vārds no viņa cilts sarakstiem, tādēļ ka tam nebija dēlu? Dodiet mums visām paliekamu mājvietu mūsu dzimtas vidū pie mūsu tēva brāļiem!"</div></div>
<div class="par"><div class="verse" verse="5"><div class="verse-label">5</div>Un Mozus nesa viņu prasību Tā Kunga priekšā.</div></div>
<div class="par"><div class="verse" verse="6"><div class="verse-label">6</div>Tad Tas Kungs runāja uz Mozu:</div></div>
<div class="par"><div class="verse" verse="7"><div class="verse-label">7</div>"Celofehada meitas ir runājušas pareizi; dod viņām paliekamu īpašumu pie viņu tēva brāļiem un liec arī viņu tēva īpašumam pāriet viņu rokās.</div></div>
<div class="par"><div class="verse" verse="8"><div class="verse-label">8</div>Bet Israēla bērniem saki un pavēli: ikviens vīrs, kas nomirst un neatstāj dēlu, lai savu mantojuma daļu atstāj savai meitai;</div></div>
<div class="par"><div class="verse" verse="9"><div class="verse-label">9</div>un, ja tam arī meitas nav, tad dodiet viņa mantu viņa brāļiem;</div></div>
<div class="par"><div class="verse" verse="10"><div class="verse-label">10</div>un, ja tam arī brāļu nav, tad dodiet viņa īpašumu tā tēva brāļiem;</div></div>
<div class="par"><div class="verse" verse="11"><div class="verse-label">11</div>ja tam arī tēva brāļu nav, tad dodiet viņa mantu viņa tuvākajiem radiem, kas viņam vistuvākie no viņa paša cilts piederīgiem, un tie lai tad manto. Tāds lai ir Israēla bērniem tiesas likums, kā Tas Kungs Mozum bija pavēlējis."</div></div>
<div class="par"><div class="verse" verse="12"><div class="verse-label">12</div>Un Tas Kungs sacīja uz Mozu: "Uzkāp uz šo Abarima kalnu un aplūko zemi, ko Es Israēla bērniem došu.</div></div>
<div class="par"><div class="verse" verse="13"><div class="verse-label">13</div>Un, kad tu to būsi redzējis, tad arī tu tiksi piepulcināts pie savas tautas saimes, kā Ārons, tavs brālis, jau ir ticis piepulcināts,</div></div>
<div class="par"><div class="verse" verse="14"><div class="verse-label">14</div>tāpēc ka jūs Manai pavēlei esat pretim turējušies Cina tuksnesī, kad draudze bija uzsākusi ķildu, jums Mans vārds viņiem bija jātur acu priekšā un jādara svēts ar ūdens sagādi viņiem." Tie ir Meribas ūdeņi Kadešā, Cina tuksnesī.</div></div>
<div class="par"><div class="verse" verse="15"><div class="verse-label">15</div>Tad Mozus runāja ar To Kungu un sacīja:</div></div>
<div class="par"><div class="verse" verse="16"><div class="verse-label">16</div>"Lai Tas Kungs, visu radīto dzīvību Dievs, ieceļ vienu vīru pār šo draudzi,</div></div>
<div class="par"><div class="verse" verse="17"><div class="verse-label">17</div>kas viņu priekšā var iziet un viņu priekšā ienākt un kas lai tos izvestu ārā un lai ievestu iekšā, ka Tā Kunga draudze nebūtu kā avis bez gana!"</div></div>
<div class="par"><div class="verse" verse="18"><div class="verse-label">18</div>Tad Tas Kungs sacīja uz Mozu: "Ņem Jozuu, Nūna dēlu, vīru, kam ir gars, un liec savu roku uz viņu;</div></div>
<div class="par"><div class="verse" verse="19"><div class="verse-label">19</div>un noved to priestera Ēleāzara un visas draudzes priekšā un dod tam savas pavēles viņu klātbūtnē,</div></div>
<div class="par"><div class="verse" verse="20"><div class="verse-label">20</div>un piešķir viņam kaut ko no sava diženuma, lai visa Israēla bērnu draudze tam klausa.</div></div>
<div class="par"><div class="verse" verse="21"><div class="verse-label">21</div>Un viņš lai nostājas priestera Ēleāzara priekšā, un tas lai izjautā urīmu par viņu Tā Kunga priekšā; pēc tā pavēles lai tie iziet, un pēc tā pavēles lai viņi ienāk - viņš un visi Israēla bērni un visa šī draudze."</div></div>
<div class="par"><div class="verse" verse="22"><div class="verse-label">22</div>Un Mozus darīja, kā Tas Kungs viņam bija pavēlējis; un viņš ataicināja Jozuu un veda viņu priestera Ēleāzara un visas sanākušās draudzes priekšā.</div></div>
<div class="par"><div class="verse" verse="23"><div class="verse-label">23</div>Un viņš uzlika abas savas rokas uz viņu un pamācīja, kā Tas Kungs bija caur Mozu sacījis.</div></div>
    </body>
</html>
