
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Jēkabs sasauca savus dēlus un sacīja: "Sapulcējieties, es jums gribu darīt zināmu, kas jūs gaida nākamajās dienās.</div></div>
<div class="par"><div class="verse" verse="2"><div class="verse-label">2</div>Sapulcējieties un klausieties, Jēkaba dēli! Uzklausiet Israēlu, savu tēvu!</div></div>
<div class="par"><div class="verse" verse="3"><div class="verse-label">3</div>Rūben, mans pirmdzimtais, mans spēks un mana stipruma iesākums, pirmais augstībā un pirmais stiprumā.</div></div>
<div class="par"><div class="verse" verse="4"><div class="verse-label">4</div>Verdošs kā ūdens, tu nebūsi pārāks, jo tu gāji sava tēva atdusas vietā toreiz, tu apkrāvies ar vainu, manā gultā kāpdams.</div></div>
<div class="par"><div class="verse" verse="5"><div class="verse-label">5</div>Simeons un Levijs - tie abi ir brāļi; varmācības rīki ir viņu cērtamie cirvji.</div></div>
<div class="par"><div class="verse" verse="6"><div class="verse-label">6</div>Viņu padomam lai nepiebiedrojas mana dvēsele, viņu pulkam lai nepievienojas mana sirds, jo tie savās dusmās ir nokāvuši cilvēkus un savā patvaļā sakropļojuši vēršus.</div></div>
<div class="par"><div class="verse" verse="7"><div class="verse-label">7</div>Nolādētas lai ir viņu dusmas, jo tās ir varmācīgas, un viņu niknums, jo tas ir nežēlīgs! Es tos sadalīšu starp Jēkaba ciltīm un izkaisīšu viņus Israēlā.</div></div>
<div class="par"><div class="verse" verse="8"><div class="verse-label">8</div>Bet Jūda - tevi tavi brāļi teiks; tava roka grābs tavu ienaidnieku skaustu, un tavā priekšā lieksies tava tēva dēli.</div></div>
<div class="par"><div class="verse" verse="9"><div class="verse-label">9</div>Jauns lauva ir Jūda, no laupījuma tu augi liels, mans dēls! Tagad tas notupies, izstiepies kā lauva, kā lauvas māte. Kas gan viņu piecels?</div></div>
<div class="par"><div class="verse" verse="10"><div class="verse-label">10</div>Scepteris nezudīs no Jūdas, nedz valdības zizlis no viņa kājām, iekāms tas Šīlo nāks. Viņam tautas klausīs.</div></div>
<div class="par"><div class="verse" verse="11"><div class="verse-label">11</div>Tas savu ēzeli sies pie vīna koka un pie vīna koka vītnēm savas ēzeļa mātes kumeļu.</div></div>
<div class="par"><div class="verse" verse="12"><div class="verse-label">12</div>Viņš savas drēbes mazgā vīnā, savu apmetni vīnogu asinīs. Viņa acis ir sarkanas no vīna, un balti no piena viņa zobi.</div></div>
<div class="par"><div class="verse" verse="13"><div class="verse-label">13</div>Zebulons apmetas jūras malā, viņš mīt pie kuģu ostām, un viņa platība sniedzas līdz Sidonai.</div></div>
<div class="par"><div class="verse" verse="14"><div class="verse-label">14</div>Isašars ir kaulains ēzelis, viņš guļ starp aplokiem.</div></div>
<div class="par"><div class="verse" verse="15"><div class="verse-label">15</div>Viņš redz, cik labi ir dusēt savā zemē, cik tā jauka, jo viņš ir liecis savu muguru zem nastas un klausībā kalpojis kungiem.</div></div>
<div class="par"><div class="verse" verse="16"><div class="verse-label">16</div>Dans spriedīs tiesu savai tautai kā vienai no Israēla ciltīm.</div></div>
<div class="par"><div class="verse" verse="17"><div class="verse-label">17</div>Dans ir kā čūska uz ceļa, kā bīstama odze tekas malā, kas iedzeļ pat zirgam nagā, tā ka jājējs krīt atpakaļ.</div></div>
<div class="par"><div class="verse" verse="18"><div class="verse-label">18</div>Kungs, es ceru uz Tavu pestīšanu!</div></div>
<div class="par"><div class="verse" verse="19"><div class="verse-label">19</div>Gads - dzinēji viņu dzen, bet viņš dzenas tiem pa pēdām.</div></div>
<div class="par"><div class="verse" verse="20"><div class="verse-label">20</div>Ašera maize būs trekna, un tas spēs pat ķēniņam dot gardumus.</div></div>
<div class="par"><div class="verse" verse="21"><div class="verse-label">21</div>Naftalis - tramīga stirna, kas pauž skaistus vārdus.</div></div>
<div class="par"><div class="verse" verse="22"><div class="verse-label">22</div>Augļu koks ir Jāzeps, augļu koks pie avota, kura zari stiepjas mūrim pāri.</div></div>
<div class="par"><div class="verse" verse="23"><div class="verse-label">23</div>Strēlnieki cēla nemieru, viņi raidīja uz viņu bultas, karoja ar viņu,</div></div>
<div class="par"><div class="verse" verse="24"><div class="verse-label">24</div>tomēr viņa loks nelūza, un viņa elkoņi palika stipri. To darīja Jēkaba stiprums, viņa gans - Israēla klints.</div></div>
<div class="par"><div class="verse" verse="25"><div class="verse-label">25</div>No tava tēva Dieva nāk tev palīdzība, no Visuvarenā, kas tevi ir svētījis ar debesu svētībām no augšienes un svētībām no zemes dziļumiem, ar svētībām, kas nāk no mātes krūtīm un no mātes klēpja.</div></div>
<div class="par"><div class="verse" verse="26"><div class="verse-label">26</div>Tava tēva svētības, kas ir pārākas par seno kalnu svētībām un pakalnu godību, tās lai ir pār Jāzepa galvu un pār izraudzītā galvu starp brāļiem.</div></div>
<div class="par"><div class="verse" verse="27"><div class="verse-label">27</div>Benjamīns ir plēsīgs vilks, kas no rīta ieguvumu ēd un vakarā laupījumu sadala."</div></div>
<div class="par"><div class="verse" verse="28"><div class="verse-label">28</div>Visas tās ir Israēla divpadsmit ciltis, un tie ir vārdi, kurus viņu tēvs viņiem sacīja, kad viņš tos svētīja, ikvienu ar savu īpašu svētību viņš tos svētīdams svētīja.</div></div>
<div class="par"><div class="verse" verse="29"><div class="verse-label">29</div>Un viņš pavēlēja tiem, sacīdams: "Es tagad piepulcēšos savai tautai. Apglabājiet mani pie maniem tēviem tanī alā, kas atrodas hetieša Efrona tīrumā,</div></div>
<div class="par"><div class="verse" verse="30"><div class="verse-label">30</div>tanī alā, kas atrodas Makpelas tīrumā, iepretim Mamrei, Kānaāna zemē, tanī laukā, kuru Ābrahāms nopirka no hetieša Efrona sev par kapa vietu.</div></div>
<div class="par"><div class="verse" verse="31"><div class="verse-label">31</div>Tur viņi ir apglabājuši Ābrahāmu un Sāru, viņa sievu, tur viņi apglabājuši arī Īzāku un Rebeku, tā sievu, un tur es esmu apglabājis Leu.</div></div>
<div class="par"><div class="verse" verse="32"><div class="verse-label">32</div>Tīrumā un alā, kas tanī ir, kas pirkti no Heta bērniem."</div></div>
<div class="par"><div class="verse" verse="33"><div class="verse-label">33</div>Un, kad Jēkabs bija beidzis dot pavēles saviem dēliem, viņš savilka savas kājas atpakaļ gultā; viņš nomira un tika piepulcināts savai tautai.</div></div>
    </body>
</html>
