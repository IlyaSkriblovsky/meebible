
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Zinīga sieva uzceļ savu namu, bet trakulīga neprāte to ar savu rīcību sagrauj.</div></div>
<div class="par"><div class="verse" verse="2"><div class="verse-label">2</div>Kas To Kungu bīstas, tas staigā pa īsto dzīves stigu, bet, kas Viņu nicina, tas ir uz nepareiza ceļa.</div></div>
<div class="par"><div class="verse" verse="3"><div class="verse-label">3</div>Neprašu mutē ir rīkste viņu lepnībai, bet gudrie savas mutes vārdus lieto ar apdomu.</div></div>
<div class="par"><div class="verse" verse="4"><div class="verse-label">4</div>Kur nav vēršu, tur sile tīra, bet, kur vērsis darbīgs, tur daudz ienākumu.</div></div>
<div class="par"><div class="verse" verse="5"><div class="verse-label">5</div>Patiess liecinieks nemelo, bet nepatiess liecinieks stāsta nekautrīgus melus.</div></div>
<div class="par"><div class="verse" verse="6"><div class="verse-label">6</div>Smējējs meklē gudrību, bet to neatrod, sapratīgam turpretī iegūt pareizu atziņu ir viegli.</div></div>
<div class="par"><div class="verse" verse="7"><div class="verse-label">7</div>Ej projām no ģeķa, jo tu neko no viņa neiemācīsies!</div></div>
<div class="par"><div class="verse" verse="8"><div class="verse-label">8</div>Sapratīga vīra gudrība ir tā, ka viņš neko savā ceļā neatstāj neievērotu, bet nejēgu ģeķība ir pašapmāns.</div></div>
<div class="par"><div class="verse" verse="9"><div class="verse-label">9</div>Ģeķi mīl jokot ar grēku upuri, bet starp sapratīgajiem mitīs taisnība.</div></div>
<div class="par"><div class="verse" verse="10"><div class="verse-label">10</div>Sirds pati vien zina savas sāpes, un neviens svešinieks nevar pilnīgi iejusties tās priekos.</div></div>
<div class="par"><div class="verse" verse="11"><div class="verse-label">11</div>Bezdievīgo nams tiks izdeldēts, bet rimto būdiņa zaļos.</div></div>
<div class="par"><div class="verse" verse="12"><div class="verse-label">12</div>Dažam kāds ceļš labi patīk, bet beidzot tas viņu tomēr noved nāvē.</div></div>
<div class="par"><div class="verse" verse="13"><div class="verse-label">13</div>Arī smiedamās sirds var sērot, un priekiem seko bēdas.</div></div>
<div class="par"><div class="verse" verse="14"><div class="verse-label">14</div>Nesavaldīgam cilvēkam notiks pēc viņa rīcības veida, bet krietnais stāvēs pār viņu.</div></div>
<div class="par"><div class="verse" verse="15"><div class="verse-label">15</div>Nesapratīgais visam tic, bet gudrais novēro un pārbauda savus soļus.</div></div>
<div class="par"><div class="verse" verse="16"><div class="verse-label">16</div>Zinīgais baidās un izvairās no ļauna, nepraša turpretī, ne par ko nebēdādams, drāžas tik cauri.</div></div>
<div class="par"><div class="verse" verse="17"><div class="verse-label">17</div>Ātrās dusmās neprātīgais rīkojas neprātīgi, bet apdomīgs cilvēks paliek mierīgs.</div></div>
<div class="par"><div class="verse" verse="18"><div class="verse-label">18</div>Nesapratīgie manto muļķību, bet gudro vainagojums ir apdomīga un uzmanīga rīcība.</div></div>
<div class="par"><div class="verse" verse="19"><div class="verse-label">19</div>Ļaunajiem jānoliecas labo priekšā, un bezdievjiem jāpieliec galva taisno vārtos.</div></div>
<div class="par"><div class="verse" verse="20"><div class="verse-label">20</div>Nabadzīgo ienīst pat viņa draugs, bet tādi, kuri bagātos mīl, ir daudz.</div></div>
<div class="par"><div class="verse" verse="21"><div class="verse-label">21</div>Kas savu tuvāko nicina, tas grēko, bet svētīgs ir tas, kas iežēlojas par nelaimīgiem.</div></div>
<div class="par"><div class="verse" verse="22"><div class="verse-label">22</div>Kas lolo viltu un perina ļaunus nolūkus, tie pievilsies, bet, kas labi domā, tie visur piedzīvos pret sevi labvēlību un uzticību.</div></div>
<div class="par"><div class="verse" verse="23"><div class="verse-label">23</div>Kur tiešām dara darbu, tur visa kā pietiek, bet, kur rīkojas tikai ar vārdiem, tur valda trūkums.</div></div>
<div class="par"><div class="verse" verse="24"><div class="verse-label">24</div>Zinīgajiem viņu bagātība ir goda pilns vainags, bet neprašu negudrība tāda pati negudrība arī paliek.</div></div>
<div class="par"><div class="verse" verse="25"><div class="verse-label">25</div>Patiess liecinieks ir dzīvības glābējs, bet, kas melus runā, ir nepatiess liecinieks.</div></div>
<div class="par"><div class="verse" verse="26"><div class="verse-label">26</div>Kas To Kungu bīstas, tam pieder drošs cietoksnis, un arī viņa bērni būs tur pasargāti.</div></div>
<div class="par"><div class="verse" verse="27"><div class="verse-label">27</div>Tā Kunga bijāšana ir dzīvības avots, lai izsargātos no nāves valgiem.</div></div>
<div class="par"><div class="verse" verse="28"><div class="verse-label">28</div>Kur valdniekam daudz kara tautas, tur viņa godība jo lielāka, bet, kur kara pulku maz, tur stāvoklis valdniekam rada bažas.</div></div>
<div class="par"><div class="verse" verse="29"><div class="verse-label">29</div>Kas ir pacietīgs, tas ir arī gudrs, bet, kas ir nepacietīgs, parāda savu negudrību.</div></div>
<div class="par"><div class="verse" verse="30"><div class="verse-label">30</div>Laba un mierīga sirds ir miesas dzīvība, bet ātrs un kaislīgs prāts ir kā puveši kaulos.</div></div>
<div class="par"><div class="verse" verse="31"><div class="verse-label">31</div>Kas vājajam dara pāri, tas nonievā viņa Radītāju, bet, kas par grūtdieni apžēlojas, tas godā Dievu.</div></div>
<div class="par"><div class="verse" verse="32"><div class="verse-label">32</div>Bezdievīgais savā nelaimē iet viegli bojā, bet taisnais jūtas arī nāves brīdī spēcināts.</div></div>
<div class="par"><div class="verse" verse="33"><div class="verse-label">33</div>Sapratīga cilvēka sirdī gudrība dus mierīgi, bet neprašu starpā tā cenšas izpaust sevi jo strauji.</div></div>
<div class="par"><div class="verse" verse="34"><div class="verse-label">34</div>Taisnība tautu paaugstina, bet grēks ir tautu negods.</div></div>
<div class="par"><div class="verse" verse="35"><div class="verse-label">35</div>Gudrs kalps jo labi patīk savam ķēniņam, bet nelietīgam kalpam draud viņa dusmas.</div></div>
    </body>
</html>
