
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jūsu gādībai ieteicu Foibu, mūsu māsu, kas kalpo Kenhrejas draudzē.</div></div>
<div class="par"><div class="verse" verse="2"><div class="verse-label">2</div>Uzņemiet viņu iekš Tā Kunga, kā svētajiem klājas, un palīdziet viņai, ja viņai kādā lietā vajadzīgs jūsu atbalsts: arī viņa daudziem bijusi par aizstāvi, arī man pašam.</div></div>
<div class="par"><div class="verse" verse="3"><div class="verse-label">3</div>Sveicinait Prisku un Akvilu, mana darba biedrus Kristū Jēzū;</div></div>
<div class="par"><div class="verse" verse="4"><div class="verse-label">4</div>viņi savu galvu likuši ķīlā par manu dzīvību, tā ka viņiem ne vien es esmu pateicīgs, bet visas pagānu draudzes;</div></div>
<div class="par"><div class="verse" verse="5"><div class="verse-label">5</div>arī draudzi viņu namā sveicinait. Sveicinait manu mīļoto Epainetu, kas ir pirmais Kristus guvums Āzijā.</div></div>
<div class="par"><div class="verse" verse="6"><div class="verse-label">6</div>Sveicinait Mariju, kas daudz pūlējusies jūsu labā.</div></div>
<div class="par"><div class="verse" verse="7"><div class="verse-label">7</div>Sveicinait Androniku un Jūniju, manus ciltsbrāļus un cietuma biedrus, kas ieņem cienīgu vietu starp apustuļiem un jau pirms manis bijuši Kristū.</div></div>
<div class="par"><div class="verse" verse="8"><div class="verse-label">8</div>Sveicinait Ampliatu, kas man ir mīļš Kristū.</div></div>
<div class="par"><div class="verse" verse="9"><div class="verse-label">9</div>Sveicinait manu darbabiedru Kristū - Urbānu un manu mīļo Stahiju.</div></div>
<div class="par"><div class="verse" verse="10"><div class="verse-label">10</div>Sveicinait pārbaudīto Kristus mācekli Apellu. Sveicinait tos, kas pieder pie Aristobula saimes ļaudīm.</div></div>
<div class="par"><div class="verse" verse="11"><div class="verse-label">11</div>Sveicinait manu ciltsbrāli Herodionu. Sveicinait Narkisa saimes ļaudis, kas ir mūsu Kungā.</div></div>
<div class="par"><div class="verse" verse="12"><div class="verse-label">12</div>Sveicinait Trifainu un Trifozu, kas strādā Tā Kunga darbu. Sveicinait mīļoto Persidu, kas daudz pūlējusies Tā Kunga darbā.</div></div>
<div class="par"><div class="verse" verse="13"><div class="verse-label">13</div>Sveicinait Kungā izredzēto Rūfu un viņa māti, kas ir arī manējā.</div></div>
<div class="par"><div class="verse" verse="14"><div class="verse-label">14</div>Sveicinait Asinkritu, Flegontu, Hermeju, Patrobu, Hermu un brāļus, kas atrodas pie viņiem.</div></div>
<div class="par"><div class="verse" verse="15"><div class="verse-label">15</div>Sveicinait Filologu, Jūliju, Nereju un viņa māsu, Olimpu un visus svētos, kas pie viņiem.</div></div>
<div class="par"><div class="verse" verse="16"><div class="verse-label">16</div>Sveicinait cits citu ar svēto skūpstu. Jūs sveicina visas Kristus draudzes.</div></div>
<div class="par"><div class="verse" verse="17"><div class="verse-label">17</div>Es lieku jums pie sirds, brāļi, ņemiet vērā tos, kas rada šķelšanos un pretestību tai mācībai, ko esat mācījušies: vairieties no viņiem!</div></div>
<div class="par"><div class="verse" verse="18"><div class="verse-label">18</div>Tādi cilvēki nekalpo mūsu Kungam Kristum, bet savam vēderam un ar saviem saldajiem vārdiem un skaistajām runām pieviļ vientiesīgo sirdis.</div></div>
<div class="par"><div class="verse" verse="19"><div class="verse-label">19</div>Bet jūsu paklausība visiem kļuvusi zināma, tāpēc man par jums ir prieks; bet tikai vēlos, lai jūs būtu gudri uz labu, bet vientiesīgi uz ļaunu.</div></div>
<div class="par"><div class="verse" verse="20"><div class="verse-label">20</div>Bet miera Dievs drīzumā samīs sātanu apakš jūsu kājām! Mūsu Kunga Jēzus žēlastība lai ir ar jums!</div></div>
<div class="par"><div class="verse" verse="21"><div class="verse-label">21</div>Jūs sveicina Timotejs, mans darba biedrs, kā arī Lukijs, Jazons un Sozipatrs, mani ciltsbrāļi.</div></div>
<div class="par"><div class="verse" verse="22"><div class="verse-label">22</div>Es, Tercijs, šīs vēstules rakstītājs, sveicinu jūs Kungā.</div></div>
<div class="par"><div class="verse" verse="23"><div class="verse-label">23</div>Jūs sveicina Gajs, mans un visas draudzes nama tēvs. Jūs sveicina Erasts, pilsētas saimniecības vadītājs, un brālis Kvarts.</div></div>
<div class="par"><div class="verse" verse="24"><div class="verse-label">24</div>Mūsu Kunga Jēzus Kristus žēlastība lai ir ar jums visiem!</div></div>
<div class="par"><div class="verse" verse="25"><div class="verse-label">25</div>Bet Tam, kas jūs var stiprināt, kā to rāda mans evaņģēlijs un vēstījums par Jēzu Kristu, kurā atklājas noslēpums, kas mūžiem bijis neizpausts,</div></div>
<div class="par"><div class="verse" verse="26"><div class="verse-label">26</div>bet tagad darīts zināms un ar pravieša rakstiem uz Dieva pavēli sludināts visām tautām, lai tās pakļautu ticībai, -</div></div>
<div class="par"><div class="verse" verse="27"><div class="verse-label">27</div>vienīgajam visugudrajam Dievam, lai caur Jēzu Kristu ir gods mūžu mūžos. Āmen.</div></div>
    </body>
</html>
