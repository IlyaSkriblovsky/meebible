
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Klau! Vai gudrība nesauc, un vai atziņa neliekas sevi dzirdam?</div></div>
<div class="par"><div class="verse" verse="2"><div class="verse-label">2</div>Tiešām, tā stāv kalnu augstumos atklāti ceļā un pat ielas malā.</div></div>
<div class="par"><div class="verse" verse="3"><div class="verse-label">3</div>Pie pilsētas vārtiem, kur tajos var ieiet pa durvīm, viņa skaļi kliedz un brēc:</div></div>
<div class="par"><div class="verse" verse="4"><div class="verse-label">4</div>"Ak, jūs vīri, ar saviem kliedzieniem es vēršos pie jums, un mani saucieni domāti ļaudīm!</div></div>
<div class="par"><div class="verse" verse="5"><div class="verse-label">5</div>Veltījiet, neprātīgie, savu uzmanību gudrībai, un jūs, ģeķi, lieciet manus vārdus sev nopietni pie sirds!</div></div>
<div class="par"><div class="verse" verse="6"><div class="verse-label">6</div>Klausaities, jo es gribu runāt svarīgas lietas, un es atdarīšu savu muti taisnībai!</div></div>
<div class="par"><div class="verse" verse="7"><div class="verse-label">7</div>Jo manai mutei jārunā patiesība, un manām lūpām jāienīst viss bezdievīgais.</div></div>
<div class="par"><div class="verse" verse="8"><div class="verse-label">8</div>Visas manas mutes valodas ir taisnas un īstas - tajās nav nekā viltota, nedz nepareiza.</div></div>
<div class="par"><div class="verse" verse="9"><div class="verse-label">9</div>Tās visas tiešām ir skaidras tiem, kas tās saprot, un pareizas tiem, kas tās grib pieņemt.</div></div>
<div class="par"><div class="verse" verse="10"><div class="verse-label">10</div>Pieņemiet manas pamācības labāk nekā sudrabu un manu mācību vairāk nekā dārgo un izlasīto zeltu!</div></div>
<div class="par"><div class="verse" verse="11"><div class="verse-label">11</div>Jo gudrība ir labāka par pērlēm, un nekas no visa, ko varētu vēlēties, nevar līdzināties tai."</div></div>
<div class="par"><div class="verse" verse="12"><div class="verse-label">12</div>"Es, gudrība, mītu līdzās atziņai un māku dot labu padomu.</div></div>
<div class="par"><div class="verse" verse="13"><div class="verse-label">13</div>Bijība Tā Kunga priekšā ienīst nelāgo, ienīst tukšu iedomību, augstprātību un ikvienu ļaunu ceļu, un manī mīt naids pret netaisnām un neīstām runām.</div></div>
<div class="par"><div class="verse" verse="14"><div class="verse-label">14</div>Manā rīcībā ir abi - tiklab padoms, kā darbs, man pieder saprāts un vara.</div></div>
<div class="par"><div class="verse" verse="15"><div class="verse-label">15</div>Ar manu palīdzību valda ķēniņi un padomnieki dod tiesas un dod likumus.</div></div>
<div class="par"><div class="verse" verse="16"><div class="verse-label">16</div>Uz mani balstīdamies, valda lielkungi un dižciltīgie, visi zemes soģi.</div></div>
<div class="par"><div class="verse" verse="17"><div class="verse-label">17</div>Es mīlu tos, kas mani mīl, un tie, kas mani laikus meklē, mani arī atrod.</div></div>
<div class="par"><div class="verse" verse="18"><div class="verse-label">18</div>Bagātība un gods ir manās rokās, paliekama manta un taisnība.</div></div>
<div class="par"><div class="verse" verse="19"><div class="verse-label">19</div>Mani augļi ir labāki par zeltu, pat par vistīrāko zeltu, un ieguvums no manis ir cienīgāks nekā izlasīts sudrabs.</div></div>
<div class="par"><div class="verse" verse="20"><div class="verse-label">20</div>Es virzu savus ceļus pa taisnīgo ceļu, pa tiesību teku,</div></div>
<div class="par"><div class="verse" verse="21"><div class="verse-label">21</div>lai es labi aprūpēju tos, kas mani mīl, un piekrāju jo pilnas viņu dārgumu krātuves.</div></div>
<div class="par"><div class="verse" verse="22"><div class="verse-label">22</div>Es esmu bijusi Tā Kunga rīcībā jau Viņa ceļu pašā sākumā; iekāms Viņš kaut ko radīja, es biju pie Viņa, jau no pirmlaikiem.</div></div>
<div class="par"><div class="verse" verse="23"><div class="verse-label">23</div>Es esmu ielikta un pastāvu jau no mūžības, no paša sākuma, iekāms pat vēl zemes nebija.</div></div>
<div class="par"><div class="verse" verse="24"><div class="verse-label">24</div>Kad vēl nebija dziļumu, es biju jau dzimusi, kad ūdens avoti vēl neburbuļoja savā plūsmā.</div></div>
<div class="par"><div class="verse" verse="25"><div class="verse-label">25</div>Iekāms vēl nebija ielikti kalnu pamati un pakalni nebija radušies, es jau pastāvēju,</div></div>
<div class="par"><div class="verse" verse="26"><div class="verse-label">26</div>iekāms Tas Kungs vēl nebija izveidojis zemi, nedz arī to, kas ir uz zemes, pat arī vēl ne kalnus zemes virsū.</div></div>
<div class="par"><div class="verse" verse="27"><div class="verse-label">27</div>Kad Viņš darināja debesis, es biju tur klāt, tāpat tad, kad Viņš pāri visiem dziļumiem pārstiepa pāri Savu augsto debess jumu.</div></div>
<div class="par"><div class="verse" verse="28"><div class="verse-label">28</div>Kad Viņš augšā nostiprināja padebešus, bet zemes dziļumos drošās vietās iestiprināja avotus un akas,</div></div>
<div class="par"><div class="verse" verse="29"><div class="verse-label">29</div>kad Viņš novilka robežas jūrai un ūdeņiem, lai tie nepārkāptu Viņa pavēles un neplūstu šīm robežām pāri, kad Viņš nostiprināja pamatus pašai zemei,</div></div>
<div class="par"><div class="verse" verse="30"><div class="verse-label">30</div>tad es biju pie Viņa kā palīdze darbos un to kārtotāja, un man bija ik dienas savs prieks, un es vienmēr līksmojos Viņa priekšā,</div></div>
<div class="par"><div class="verse" verse="31"><div class="verse-label">31</div>un es līksmojos Viņa zemes virsū, un mans prieks ir joprojām pie cilvēku bērniem.</div></div>
<div class="par"><div class="verse" verse="32"><div class="verse-label">32</div>Tādēļ nu paklausiet man tagad, mani dēli! Jo svētība ir ar tiem, kuri ietur manus ceļus.</div></div>
<div class="par"><div class="verse" verse="33"><div class="verse-label">33</div>Uzklausiet manas pamācības, kļūstiet dziļi savā atziņā un neatmetiet tās!</div></div>
<div class="par"><div class="verse" verse="34"><div class="verse-label">34</div>Labi ir cilvēkam, kas mani paklausa, būdams cauru dienu nomodā pie manām durvīm un stāvēdams atslējies pret manu durvju balstu stabiem!</div></div>
<div class="par"><div class="verse" verse="35"><div class="verse-label">35</div>Kas mani atrod, tas atrod dzīvību un iegūst labpatiku Tā Kunga acīs.</div></div>
<div class="par"><div class="verse" verse="36"><div class="verse-label">36</div>Bet, kas pret mani grēko, tas ievaino savu dvēseli; visi, kas mani ienīst, mīl nāvi."</div></div>
    </body>
</html>
