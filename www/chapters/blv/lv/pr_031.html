
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šie ir Lemuēla, Masas ķēniņa, vārdi un pamācība, ko viņam devusi viņa māte.</div></div>
<div class="par"><div class="verse" verse="2"><div class="verse-label">2</div>Ak, mans izredzētais, ak, tu mans miesīgais dēls, kura dēļ es esmu devusi solījumus un pēc kura es tik karsti kādreiz esmu ilgojusies!</div></div>
<div class="par"><div class="verse" verse="3"><div class="verse-label">3</div>Neizšķied savus spēkus ar sievām un neej tos ceļus, pa kuriem viņas ķēniņus aizved pazudināšanā.</div></div>
<div class="par"><div class="verse" verse="4"><div class="verse-label">4</div>Ak, Lemuēl, ne ķēniņiem, tiešām, ne ķēniņiem klājas dzert vīnu, nedz arī valdniekiem kādus stiprus dzērienus iekārot!</div></div>
<div class="par"><div class="verse" verse="5"><div class="verse-label">5</div>Viņi var sākt dzert un aizmirst tiesu un taisnību, un pārvērst par ļaunu visu nelaimīgo ļaužu stāvokli.</div></div>
<div class="par"><div class="verse" verse="6"><div class="verse-label">6</div>Dodiet stiprus dzērienus tiem, kam draud pazušana, un dodiet vīnu noskumušām sirdīm,</div></div>
<div class="par"><div class="verse" verse="7"><div class="verse-label">7</div>lai viņas dzer un aizmirst savas ciešanas un neatceras vairs savu nelaimi.</div></div>
<div class="par"><div class="verse" verse="8"><div class="verse-label">8</div>Atdari savu muti par labu tiem, kas paši ir it kā mēmi un savā labā runāt nespēj, un visu to lietas labā, kas ir atstāti!</div></div>
<div class="par"><div class="verse" verse="9"><div class="verse-label">9</div>Atdari savu muti, spried taisnu tiesu un atrieb nelaimīgos un nabagus!</div></div>
<div class="par"><div class="verse" verse="10"><div class="verse-label">10</div>Kam piešķirta augsti tikumīga sieva, tas lai apzinās, ka viņa ir cildenāka nekā visdārgākā pērle.</div></div>
<div class="par"><div class="verse" verse="11"><div class="verse-label">11</div>Viņas vīra sirds var uz viņu paļauties, un tam netrūks nekāda labuma.</div></div>
<div class="par"><div class="verse" verse="12"><div class="verse-label">12</div>Viņa dara viņam tikai labu un nesagādā viņam nekādas ciešanas visu savu mūžu.</div></div>
<div class="par"><div class="verse" verse="13"><div class="verse-label">13</div>Viņa prot rīkoties ar vilnu un liniem un veic labprāt rokdarbus.</div></div>
<div class="par"><div class="verse" verse="14"><div class="verse-label">14</div>Viņa ir kā tirgotāju kuģis, kas savu pārtiku atved no tālienes.</div></div>
<div class="par"><div class="verse" verse="15"><div class="verse-label">15</div>Viņa ceļas pirms dienas gaismas, gādā barību savai saimei un ierāda kalponēm viņu dienas darbu.</div></div>
<div class="par"><div class="verse" verse="16"><div class="verse-label">16</div>Viņa domā par tīrumu, nopērk to un iedēsta vīnadārzu par savu pašu roku pelnītiem līdzekļiem.</div></div>
<div class="par"><div class="verse" verse="17"><div class="verse-label">17</div>Viņa apjož savus gurnus ar spēku un dara stipras savas rokas.</div></div>
<div class="par"><div class="verse" verse="18"><div class="verse-label">18</div>Viņa novēro, ka viņas darbs atnes svētību, viņas gaismeklis neizdziest arī naktī.</div></div>
<div class="par"><div class="verse" verse="19"><div class="verse-label">19</div>Viņa izstiepj savu roku pēc kodeļas, un viņas pirksti satver vārpstu.</div></div>
<div class="par"><div class="verse" verse="20"><div class="verse-label">20</div>Viņa izstiepj savas rokas dāvinādama nabagiem pretī un sniedz palīdzīgu roku trūkumcietējiem.</div></div>
<div class="par"><div class="verse" verse="21"><div class="verse-label">21</div>Viņa nebaidās sava nama dēļ sniega, jo visai viņas saimei ir divējādas drēbes.</div></div>
<div class="par"><div class="verse" verse="22"><div class="verse-label">22</div>Viņa darina pati sev segas, smalks audekls un purpurs ir viņas tērps.</div></div>
<div class="par"><div class="verse" verse="23"><div class="verse-label">23</div>Viņas vīrs ir pazīstams sanāksmēs vārtu laukumā, kad viņš starp zemes vecajiem sēž.</div></div>
<div class="par"><div class="verse" verse="24"><div class="verse-label">24</div>Viņa darina smalkus svārkus un pārdod tos, viņa pārdod arī pircējiem jostu.</div></div>
<div class="par"><div class="verse" verse="25"><div class="verse-label">25</div>Spēks un skaistums ir viņas ietērps; viņa pati smaidīdama bez rūpēm raugās austošai dienai pretī.</div></div>
<div class="par"><div class="verse" verse="26"><div class="verse-label">26</div>Viņa ver vaļā savu muti ar gudrību, un mīlīga pamācība ir uz viņas mēles.</div></div>
<div class="par"><div class="verse" verse="27"><div class="verse-label">27</div>Viņa novēro, kā klājas viņas namam, un neēd savu maizi slinkumā.</div></div>
<div class="par"><div class="verse" verse="28"><div class="verse-label">28</div>Viņas dēli pieceļas viņas priekšā un daudzina viņu laimīgu esam; viņas vīrs nāk un teic viņu:</div></div>
<div class="par"><div class="verse" verse="29"><div class="verse-label">29</div>"Daudz meitu un jaunavu dzīvo tiklas un tikušas, bet tu pārspēj viņas visas!"</div></div>
<div class="par"><div class="verse" verse="30"><div class="verse-label">30</div>Daiļums viļ un skaistums paiet; sieva, kas To Kungu bīstas, ir jāteic un jādaudzina.</div></div>
<div class="par"><div class="verse" verse="31"><div class="verse-label">31</div>Viņu daudzinās viņas roku darba augļi, un viņas darbi viņu teiks un slavēs vārtu laukuma sanāksmēs!</div></div>
    </body>
</html>
