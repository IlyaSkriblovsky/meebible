
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jūda, Jēzus Kristus kalps un Jēkaba brālis, aicinātajiem brāļiem, kas Dievā Tēvā mīlēti un Jēzū Kristū pasargāti:</div></div>
<div class="par"><div class="verse" verse="2"><div class="verse-label">2</div>žēlastība, miers un mīlestība lai jums bagātīgi!</div></div>
<div class="par"><div class="verse" verse="3"><div class="verse-label">3</div>Mīļie, tā kā man ļoti rūpēja jums rakstīt par mūsu kopējo pestīšanu, tad sirds mani spieda jūs pamācīt šinī rakstā turpināt cīņu par to ticību, kas svētiem reiz uzticēta.</div></div>
<div class="par"><div class="verse" verse="4"><div class="verse-label">4</div>Jo ir iezagušies kādi ļaudis, par kuriem sen jau rakstīts, kas likti nākamajam sodam, bezdievji, kas mūsu Dieva žēlastības vietā nododas kauna dzīvei un noliedz mūsu vienīgo valdnieku un Kungu Jēzu Kristu.</div></div>
<div class="par"><div class="verse" verse="5"><div class="verse-label">5</div>Bet es jums, lai gan jūs jau visu zināt, gribu atgādināt, ka Tas Kungs gan izglāba tautu no Ēģiptes zemes, bet pēc tam nomaitāja tos, kas neticēja.</div></div>
<div class="par"><div class="verse" verse="6"><div class="verse-label">6</div>Un eņģeļus, kas savu augsto stāvokli nebija nosargājuši, bet savu mājokli atstājuši, Viņš mūžīgās saitēs saistītus tur ieslēgtus tumsā lielās dienas tiesai.</div></div>
<div class="par"><div class="verse" verse="7"><div class="verse-label">7</div>Tā Sodoma, Gomora un apkārtējās pilsētas, kuras šiem līdzīgi padevās netiklībai un nomaldījās pretdabīgās miesas kārībās, ir noliktas par atbaidošu piemēru mūžīga uguns soda izciešanai.</div></div>
<div class="par"><div class="verse" verse="8"><div class="verse-label">8</div>Tāpat arī šie, sekodami saviem sapņiem, apgāna miesu, nicina augsto valdnieku, zaimo debess varas.</div></div>
<div class="par"><div class="verse" verse="9"><div class="verse-label">9</div>Turpretim virseņģelis Miķelis, kad viņam bija Mozus miesas dēļ vārdu cīņa ar velnu, neiedrošinājās par viņu izteikt zaimu spriedumu, bet tikai sacīja: Tas Kungs lai tevi soda!</div></div>
<div class="par"><div class="verse" verse="10"><div class="verse-label">10</div>Bet šie zaimo visu, ko tie nesaprot, turpretim visās tais lietās, kuras tie izprot dabīgi - līdzīgi neprātīgiem dzīvniekiem, tie iet bojā.</div></div>
<div class="par"><div class="verse" verse="11"><div class="verse-label">11</div>Vai tiem, jo tie ir staigājuši Kaina ceļu, krituši peļņas dēļ Bileāma maldos un gājuši bojā, pretodamies kā Kora.</div></div>
<div class="par"><div class="verse" verse="12"><div class="verse-label">12</div>Viņi ir kauna traipi jūsu mīlestības mielastos, bez bijības mielodamies līdz ar jums, sevis pašu ganītāji, vēja dzenāti bezūdens mākoņi, koki, kas rudenī bez augļiem, divkārt miruši, izrauti ar saknēm,</div></div>
<div class="par"><div class="verse" verse="13"><div class="verse-label">13</div>trakojošas jūras bangas, kas izgāž putās savu pašu kaunu, nomaldījušās zvaigznes, kam lemta mūžīgā galējā tumsa.</div></div>
<div class="par"><div class="verse" verse="14"><div class="verse-label">14</div>Bet šiem arī Ēnohs, septītais pēc Ādama, ir sludinājis, sacīdams: redzi, Tas Kungs nāk ar daudz tūkstošiem Savu svēto</div></div>
<div class="par"><div class="verse" verse="15"><div class="verse-label">15</div>tiesāt visus un sodīt visus bezdievjus viņu bezdievīgo darbu dēļ, ko tie darījuši, un visu nekaunīgo vārdu dēļ, ko bezdievīgi grēcinieki ir runājuši pret viņu.</div></div>
<div class="par"><div class="verse" verse="16"><div class="verse-label">16</div>Tie ir kurnētāji, kas sūdzas par likteni un dzīvo savās kārībās, tie ar savu muti runā lielus vārdus, glaimodami acu priekšā sava labuma dēļ.</div></div>
<div class="par"><div class="verse" verse="17"><div class="verse-label">17</div>Bet jūs, mīļie, pieminiet vārdus, kurus jums mūsu Kunga Jēzus Kristus apustuļi ir sacījuši savā laikā;</div></div>
<div class="par"><div class="verse" verse="18"><div class="verse-label">18</div>to viņi teica jums: pēdējā laikā būs smējēji, kas dzīvos savās pašu bezdievīgajās kārībās, -</div></div>
<div class="par"><div class="verse" verse="19"><div class="verse-label">19</div>tie, kas nošķiras, laicīgi cilvēki, kam nav Gara.</div></div>
<div class="par"><div class="verse" verse="20"><div class="verse-label">20</div>Bet jūs, mīļotie, stiprinādamies savā visusvētākajā ticībā, lūdziet Dievu Svētajā Garā.</div></div>
<div class="par"><div class="verse" verse="21"><div class="verse-label">21</div>Un pasargait sevi Dieva mīlestībā, gaidīdami mūsu Kunga Jēzus Kristus žēlastību, lai iemantotu mūžīgo dzīvību.</div></div>
<div class="par"><div class="verse" verse="22"><div class="verse-label">22</div>Un citus, kas šaubās, apžēlojiet,</div></div>
<div class="par"><div class="verse" verse="23"><div class="verse-label">23</div>glābiet, no uguns izraudami, citus apžēlojiet ar bailēm, nīzdami pat miesas apgānītās drēbes.</div></div>
<div class="par"><div class="verse" verse="24"><div class="verse-label">24</div>Bet Tam, kas spēj jūs pasargāt, ka neklūpat, un nostatīt nevainīgus un līksmus Savas godības priekšā,</div></div>
<div class="par"><div class="verse" verse="25"><div class="verse-label">25</div>vienīgajam Dievam, mūsu Glābējam, lai ir caur Jēzu Kristu, mūsu Kungu, godība, varenība, spēks un vara no mūžības, tagad un mūžu mūžos! Āmen.</div></div>
    </body>
</html>
