
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida dziesma.</div></div>
<div class="par"><div class="verse" verse="2"><div class="verse-label">2</div>Svētīgs, kas rūpējas par grūtdieni! Tas Kungs viņu izglābs ļaunā dienā.</div></div>
<div class="par"><div class="verse" verse="3"><div class="verse-label">3</div>Tas Kungs to pasargās un uzturēs pie dzīvības, lai viņam labi klātos viņa zemē un to nenodotu viņa ienaidnieku ļaunajam prātam.</div></div>
<div class="par"><div class="verse" verse="4"><div class="verse-label">4</div>Tas Kungs viņu atspirdzinās uz slimības gultas; Tu viņam palīdzi, kad tas guļ savā sērgā.</div></div>
<div class="par"><div class="verse" verse="5"><div class="verse-label">5</div>Es saku: "Kungs, esi man žēlīgs, dziedini manu dvēseli, jo es esmu grēkojis pret Tevi!"</div></div>
<div class="par"><div class="verse" verse="6"><div class="verse-label">6</div>Mani ienaidnieki savā ļaunumā runā par mani: "Kad taču viņš reiz mirs un viņa vārdu vairs neminēs?"</div></div>
<div class="par"><div class="verse" verse="7"><div class="verse-label">7</div>Un, ja kāds nāk mani apraudzīt, tad viņa sirds ir pilna viltus. Viņš meklē ļaunumu, iziet ārā uz ielas un stāsta tenkas.</div></div>
<div class="par"><div class="verse" verse="8"><div class="verse-label">8</div>Visi, kas mani ienīst, tenko par mani un runā tikai ļaunu:</div></div>
<div class="par"><div class="verse" verse="9"><div class="verse-label">9</div>"Neglābjams posts ir nācis pār viņu. Viņš tagad guļ slims un necelsies vairs!"</div></div>
<div class="par"><div class="verse" verse="10"><div class="verse-label">10</div>Pat mans labākais draugs, kam es cieši uzticējos, kas manu maizi ēda, paceļ pret mani kāju spērienam.</div></div>
<div class="par"><div class="verse" verse="11"><div class="verse-label">11</div>Bet Tu, Kungs, esi man žēlīgs un uzcel mani, lai es viņiem atmaksāju!</div></div>
<div class="par"><div class="verse" verse="12"><div class="verse-label">12</div>No tā es zināšu, ka Tev labs prāts uz mani, ka Tu neļausi ienaidniekiem gavilēt par mani.</div></div>
<div class="par"><div class="verse" verse="13"><div class="verse-label">13</div>Tu mani uzturēsi manā nenoziedzībā un liec man stāvēt Tava vaiga priekšā mūžīgi.</div></div>
<div class="par"><div class="verse" verse="14"><div class="verse-label">14</div>Slavēts lai ir Tas Kungs, Israēla Dievs, no mūžības uz mūžību! Āmen! Āmen!</div></div>
    </body>
</html>
