
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida dziesma.</div></div>
<div class="par"><div class="verse" verse="2"><div class="verse-label">2</div>Pie Tevis, Kungs, es patveros, neļauj man kaunā palikt mūžīgi! Izglāb mani pēc Tavas taisnības!</div></div>
<div class="par"><div class="verse" verse="3"><div class="verse-label">3</div>Pievērs man Savu ausi, izglāb mani ar steigu, esi man par klinti, kur varu patverties, par stipru pili, kas man palīdz!</div></div>
<div class="par"><div class="verse" verse="4"><div class="verse-label">4</div>Tu esi mana klints un mana pils, vadi un ved mani Sava Vārda dēļ.</div></div>
<div class="par"><div class="verse" verse="5"><div class="verse-label">5</div>Izvelc mani no tīkla, kas slepeni izlikts pret mani, jo Tu esi mans patvērums.</div></div>
<div class="par"><div class="verse" verse="6"><div class="verse-label">6</div>Tavā rokā es nododu savu garu. Tu mani esi atpestījis, Tu uzticīgais Dievs.</div></div>
<div class="par"><div class="verse" verse="7"><div class="verse-label">7</div>Tu nīsti tos, kas pie nīcīgiem elkiem turas, bet es paļaujos uz To Kungu.</div></div>
<div class="par"><div class="verse" verse="8"><div class="verse-label">8</div>Es gavilēju un priecājos par Tavu žēlastību, jo Tu esi uzlūkojis manu postu un ņēmis vērā manas dvēseles bēdas,</div></div>
<div class="par"><div class="verse" verse="9"><div class="verse-label">9</div>Tu mani neesi izdevis maniem ienaidniekiem, Tu manai kājai liki nostāties plašākā vietā.</div></div>
<div class="par"><div class="verse" verse="10"><div class="verse-label">10</div>Apžēlojies par mani, mans Kungs, jo mani māc bailes un no bēdām manas acis zaudē savu spožumu; mana dvēsele ir apbēdināta, un mana miesa ir sagurusi.</div></div>
<div class="par"><div class="verse" verse="11"><div class="verse-label">11</div>Jā, skumjās paiet mana dzīve, un mani gadi aizrit vienās nopūtās. Aiz bēdām manas paša vainas dēļ sabrūk mans spēks un mani kauli izģinst.</div></div>
<div class="par"><div class="verse" verse="12"><div class="verse-label">12</div>Aiz ienaidnieku lielā pulka es esmu kļuvis par apkaunojumu, par biedēkli saviem kaimiņiem. Mani paziņas trūkstas, un, kas mani uz ielas satiek, bēg no manis.</div></div>
<div class="par"><div class="verse" verse="13"><div class="verse-label">13</div>Es esmu zustin zudis ļaužu piemiņai - kā mironis, es esmu kļuvis kā sadauzīts trauks.</div></div>
<div class="par"><div class="verse" verse="14"><div class="verse-label">14</div>Es dzirdu, kā daudzi mani nievā:"Izbailes visapkārt!" Kad tie kopā sarunājas pret mani, viņi tīko ņemt man manu dzīvību.</div></div>
<div class="par"><div class="verse" verse="15"><div class="verse-label">15</div>Bet es paļaujos uz Tevi, ak, Kungs, es saku:"Tu esi mans Dievs."</div></div>
<div class="par"><div class="verse" verse="16"><div class="verse-label">16</div>Tavā rokā stāv mani likteņi - izglāb mani no manu ienaidnieku un vajātāju rokas!</div></div>
<div class="par"><div class="verse" verse="17"><div class="verse-label">17</div>Liec spīdēt Savam vaigam pār Savu kalpu, palīdzi man pēc Savas žēlastības!</div></div>
<div class="par"><div class="verse" verse="18"><div class="verse-label">18</div>Kungs, neliec man palikt kaunā, neļauj man piedzīvot vilšanos, jo es Tevi piesaucu. Lai kaunā paliek bezdievīgie, lai viņi apklust un aiziet pazemē!</div></div>
<div class="par"><div class="verse" verse="19"><div class="verse-label">19</div>Lai mēmas kļūst lūpas, kas runā melus, kas aprunā taisno, savā lepnībā un augstprātībā viņu nievādamas.</div></div>
<div class="par"><div class="verse" verse="20"><div class="verse-label">20</div>Cik liela ir Tava žēlastība, ko Tu glabā tiem, kas Tevi bīstas, ko Tu parādi ļaužu priekšā tiem, kas uz Tevi cer!</div></div>
<div class="par"><div class="verse" verse="21"><div class="verse-label">21</div>Tu viņus pasargi Sava vaiga svētumā ļaunu cilvēku priekšā, paglāb viņus Savā namā no nesaticīgām mēlēm.</div></div>
<div class="par"><div class="verse" verse="22"><div class="verse-label">22</div>Slavēts lai ir Tas Kungs, ka Viņš mani tik brīnišķi žēlojis - kā stiprā pilsētā!</div></div>
<div class="par"><div class="verse" verse="23"><div class="verse-label">23</div>Bet es domāju savās bailēs:"Es esmu atstumts no Tavām acīm!" Bet Tu uzklausīji manu lūgšanas pilno saucienu, ar kuru es griezos pie Tevis.</div></div>
<div class="par"><div class="verse" verse="24"><div class="verse-label">24</div>Mīliet To Kungu, jūs visi Viņa svētie! Jo Tas Kungs ir uzticīgs un pasargā Sev uzticīgos, bet tam, kas augstprātīgi uzpūšas, Viņš taisnīgi atmaksā papilnam.</div></div>
<div class="par"><div class="verse" verse="25"><div class="verse-label">25</div>Esiet drosmīgi un dariet stipras savas sirdis jūs visi, kas cerat uz To Kungu!</div></div>
    </body>
</html>
