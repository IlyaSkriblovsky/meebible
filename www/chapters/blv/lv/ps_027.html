
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida dziesma. Tas Kungs ir mans gaišums un mana pestīšana, no kā man bīties? Tas Kungs ir manas dzīves patvērums, no kā man baiļoties?</div></div>
<div class="par"><div class="verse" verse="2"><div class="verse-label">2</div>Kad ļaundari, mani pretinieki un ienaidnieki laužas uz mani, lai saplosītu manu miesu, viņi klups un kritīs.</div></div>
<div class="par"><div class="verse" verse="3"><div class="verse-label">3</div>Kad bruņoti pulki nostājas pret mani, mana sirds ir bez bailēm; kad pret mani ceļas karš, arī tad es esmu pilns paļāvības.</div></div>
<div class="par"><div class="verse" verse="4"><div class="verse-label">4</div>Vienu es izlūdzos no Tā Kunga, pēc kā es kāroju: ka es varu palikt Tā Kunga namā visu savu mūžu, skatīt Tā Kunga jaukumu un pielūgt Viņu Viņa svētajā vietā,</div></div>
<div class="par"><div class="verse" verse="5"><div class="verse-label">5</div>jo Viņš mani apslēpj Savā mājoklī ļaunā dienā, Viņš mani sargā Savas telts pavēnī un ceļ mani augstu uz klintskalna.</div></div>
<div class="par"><div class="verse" verse="6"><div class="verse-label">6</div>Tā mana galva būs pacelta, ienaidniekiem redzot, es būšu altāra tuvumā un nesīšu upurus ar gavilēm, dziedādams un spēlēdams Tam Kungam!</div></div>
<div class="par"><div class="verse" verse="7"><div class="verse-label">7</div>Uzklausi, ak, Kungs, manu balsi, kad es saucu, esi man žēlīgs un atbildi man!</div></div>
<div class="par"><div class="verse" verse="8"><div class="verse-label">8</div>Mana sirds turas pie Tava vārda: "Meklējiet Manu vaigu!" Es meklēju, Kungs, Tavu vaigu.</div></div>
<div class="par"><div class="verse" verse="9"><div class="verse-label">9</div>Neapslēp no manis Savu vaigu un neatstum Savu kalpu dusmās - Tu esi mans palīgs! Neatmet mani un neatstāj mani, Tu Dievs, mans pestītājs!</div></div>
<div class="par"><div class="verse" verse="10"><div class="verse-label">10</div>Ja mans tēvs un mana māte mani atstātu, tad Tas Kungs mani pieņems.</div></div>
<div class="par"><div class="verse" verse="11"><div class="verse-label">11</div>Māci man, Kungs, Tavu ceļu un vadi mani pa līdzenu teku manu ienaidnieku dēļ!</div></div>
<div class="par"><div class="verse" verse="12"><div class="verse-label">12</div>Nenodod mani manu pretinieku un nomācēju niknumam! Jo viltus liecinieki ceļas pret mani un draud ar varas darbiem.</div></div>
<div class="par"><div class="verse" verse="13"><div class="verse-label">13</div>Bet es esmu pilns paļāvības, jo redzu Tā Kunga laipnību dzīvo zemē.</div></div>
<div class="par"><div class="verse" verse="14"><div class="verse-label">14</div>Esi droša un stipra, mana sirds, un gaidi uz To Kungu!</div></div>
    </body>
</html>
