
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. No korahītu dziesmām. Mīlestības dziesma.</div></div>
<div class="par"><div class="verse" verse="2"><div class="verse-label">2</div>Mana sirds izplūst košos vārdos - es dziedāšu dziesmu ķēniņam. Mana mute ir kā veikla rakstītāja rakstāmais.</div></div>
<div class="par"><div class="verse" verse="3"><div class="verse-label">3</div>Tu esi skaistākais starp cilvēku bērniem, tavas lūpas ir laipnības un mīlības pilnas, tāpēc Dievs tevi svētīs mūžīgi.</div></div>
<div class="par"><div class="verse" verse="4"><div class="verse-label">4</div>Apjoz savu zobenu ap gurniem, tu varoni, rotājies ar spēku un godību!</div></div>
<div class="par"><div class="verse" verse="5"><div class="verse-label">5</div>Dodies cīņā uzvaras apziņas pilns, tad laimīgs būs tavs gājiens, sargājot patiesību, lēnību un taisnību! Un tava labā roka rādīs tev šausmu pilnus brīnumus!</div></div>
<div class="par"><div class="verse" verse="6"><div class="verse-label">6</div>Tavas bultas ir asas - tautas krīt tev pie kājām; un tās iespiedīsies ķēniņa ienaidnieku sirdīs!</div></div>
<div class="par"><div class="verse" verse="7"><div class="verse-label">7</div>Tavs tronis kā Dieva tronis pastāv joprojām un mūžīgi, un taisns ir tavas valdības scepteris.</div></div>
<div class="par"><div class="verse" verse="8"><div class="verse-label">8</div>Tu mīli taisnību un ienīsti netaisnību, tāpēc Tas Kungs, tavs Dievs, tevi svaidījis ar prieka eļļu kā nevienu no taviem bērniem.</div></div>
<div class="par"><div class="verse" verse="9"><div class="verse-label">9</div>Visas tavas drānas smaržo pēc mirrēm un alvejas, ziloņkaula pilīs tevi iepriecina stīgu skaņas.</div></div>
<div class="par"><div class="verse" verse="10"><div class="verse-label">10</div>Taviem greznojumiem rotātas ķēniņu meitas staigā tavā galmā, tava jaunā līgava stāv tev pa labi Ofīras zelta rotā.</div></div>
<div class="par"><div class="verse" verse="11"><div class="verse-label">11</div>Klausies, meita, skaties un pavērs šurp savu ausi: aizmirsti savu tautu un sava tēva namu,</div></div>
<div class="par"><div class="verse" verse="12"><div class="verse-label">12</div>tad ķēniņam patiks tavs skaistums, jo viņš jau ir tavs kungs, un tev jāpakļaujas viņam!</div></div>
<div class="par"><div class="verse" verse="13"><div class="verse-label">13</div>Tiras pilsētas iedzīvotāju meitas tev tuvosies ar veltēm, un tavas tautas bagātākie iepriecinās tavu vaigu ar savām dāvanām, cenzdamies iegūt tavu labvēlību.</div></div>
<div class="par"><div class="verse" verse="14"><div class="verse-label">14</div>Košā skaistumā mirdz ķēniņa meita, ar zeltu un pērlēm ir rotāts viņas apģērbs.</div></div>
<div class="par"><div class="verse" verse="15"><div class="verse-label">15</div>Izrakstītās drānās viņa tiek vesta pie ķēniņa, aiz viņas arī jaunavas, viņas rotaļu biedrenes, stājas tavā priekšā.</div></div>
<div class="par"><div class="verse" verse="16"><div class="verse-label">16</div>Līksmi saucieni un gaviles pavada viņas, un tā viņas nonāk ķēniņa pilī.</div></div>
<div class="par"><div class="verse" verse="17"><div class="verse-label">17</div>Tavi dēli lai stājas tēvu vietā, tu viņus celsi par valdniekiem pār visu zemi.</div></div>
<div class="par"><div class="verse" verse="18"><div class="verse-label">18</div>Es gribu radīt piemiņu tavam vārdam uz audžu audzēm, un tautas teiks tavu slavu vienumēr un mūžīgi.</div></div>
    </body>
</html>
