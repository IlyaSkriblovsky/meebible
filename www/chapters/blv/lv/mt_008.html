
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, kad Viņš no kalna nokāpa, daudz ļaužu Viņam sekoja.</div></div>
<div class="par"><div class="verse" verse="2"><div class="verse-label">2</div>Un redzi, kāds spitālīgs vīrs pienāca, nometās Viņa priekšā zemē un sacīja: "Kungs, ja Tu gribi, Tu vari mani šķīstīt."</div></div>
<div class="par"><div class="verse" verse="3"><div class="verse-label">3</div>Un Viņš, roku izstiepis, to aizskāra un sacīja: "Es gribu, topi šķīsts!" Un tūdaļ tas tapa šķīsts no savas spitālības.</div></div>
<div class="par"><div class="verse" verse="4"><div class="verse-label">4</div>Un Jēzus uz to saka: "Pielūko, ka tu to nevienam nesaki, bet noej un rādies priesterim un upurē to dāvanu, ko Mozus pavēlējis, tiem par liecību."</div></div>
<div class="par"><div class="verse" verse="5"><div class="verse-label">5</div>Bet, kad Viņš iegāja Kapernaumā, viens virsnieks nāca pie Viņa, To lūdza</div></div>
<div class="par"><div class="verse" verse="6"><div class="verse-label">6</div>un sacīja: "Kungs, mans kalps guļ mājās triekas ķerts un cieš lielas mokas."</div></div>
<div class="par"><div class="verse" verse="7"><div class="verse-label">7</div>Un Jēzus uz to saka: "Es iešu un to darīšu veselu."</div></div>
<div class="par"><div class="verse" verse="8"><div class="verse-label">8</div>Bet virsnieks atbildēja un sacīja: "Kungs, es neesmu cienīgs, ka Tu nāc manā pajumtē; saki tik vienu vārdu, un mans kalps taps vesels.</div></div>
<div class="par"><div class="verse" verse="9"><div class="verse-label">9</div>Jo arī es esmu cilvēks, kas stāv zem valdības, un man ir padoti karavīri; un, kad es vienam no tiem saku: ej! - tad viņš iet, un otram: nāc šurp! - tad tas nāk, un savam kalpam: dari to! - tad tas dara."</div></div>
<div class="par"><div class="verse" verse="10"><div class="verse-label">10</div>Kad Jēzus to dzirdēja, Viņš brīnījās un sacīja tiem, kas Viņam sekoja: "Patiesi Es jums saku: ne pie viena Israēlā Es tādu ticību neesmu atradis.</div></div>
<div class="par"><div class="verse" verse="11"><div class="verse-label">11</div>Bet Es jums saku, ka daudzi nāks no rīta un vakara puses un sēdēs ar Ābrahāmu, Īzāku un Jēkabu Debesu valstībā.</div></div>
<div class="par"><div class="verse" verse="12"><div class="verse-label">12</div>Bet Valstības bērni būs izstumti galējā tumsībā: tur būs kaukšana un zobu trīcēšana."</div></div>
<div class="par"><div class="verse" verse="13"><div class="verse-label">13</div>Un Jēzus sacīja virsniekam: "Ej, lai tev notiek, kā tu esi ticējis." Un viņa kalps tapa vesels tanī pašā stundā.</div></div>
<div class="par"><div class="verse" verse="14"><div class="verse-label">14</div>Jēzus ienāca Pētera namā un redzēja viņa sievasmāti drudzī guļam.</div></div>
<div class="par"><div class="verse" verse="15"><div class="verse-label">15</div>Un Viņš satvēra tās roku, tad drudzis viņu atstāja, un viņa uzcēlās un Tam kalpoja.</div></div>
<div class="par"><div class="verse" verse="16"><div class="verse-label">16</div>Un, kad vakars metās, tie atveda pie Viņa daudzus velna apsēstus, un Viņš (ļaunos) garus izdzina ar vārdu un dziedināja visus sērdzīgos,</div></div>
<div class="par"><div class="verse" verse="17"><div class="verse-label">17</div>ka piepildītos Jesajas vārdi, kas saka: Viņš uzņēmās mūsu vājības un nesa mūsu sērgas.-</div></div>
<div class="par"><div class="verse" verse="18"><div class="verse-label">18</div>Bet, ļaužu pulkus ap Sevi redzēdams, Jēzus pavēlēja pārcelties uz otru krastu.</div></div>
<div class="par"><div class="verse" verse="19"><div class="verse-label">19</div>Un viens rakstu mācītājs atnāca un uz Viņu sacīja: "Es Tev sekošu, lai kurp Tu ietu."</div></div>
<div class="par"><div class="verse" verse="20"><div class="verse-label">20</div>Un Jēzus tam saka: "Lapsām ir alas, putniem apakš debess ir ligzdas, bet Cilvēka Dēlam nav kur Savu galvu nolikt."</div></div>
<div class="par"><div class="verse" verse="21"><div class="verse-label">21</div>Un kāds cits no Viņa mācekļiem sacīja uz Viņu: "Kungs, atļauj man papriekš noiet un apglabāt savu tēvu."</div></div>
<div class="par"><div class="verse" verse="22"><div class="verse-label">22</div>Bet Jēzus uz to saka: "Nāc Man pakaļ, un lai miroņi apglabā savus miroņus."</div></div>
<div class="par"><div class="verse" verse="23"><div class="verse-label">23</div>Un Viņš iekāpa laivā, un Viņa mācekļi Tam sekoja.</div></div>
<div class="par"><div class="verse" verse="24"><div class="verse-label">24</div>Un redzi, liela vētra sacēlās jūrā, tā ka viļņi laivai gāzās pāri, bet Viņš gulēja.</div></div>
<div class="par"><div class="verse" verse="25"><div class="verse-label">25</div>Un tie piegāja pie Viņa un modināja Viņu, sacīdami: "Kungs, palīdzi mums, mēs grimstam!"</div></div>
<div class="par"><div class="verse" verse="26"><div class="verse-label">26</div>Un Viņš uz tiem saka: "Kam esat tik bailīgi, jūs mazticīgie?" Un Viņš cēlās, apsauca vēju un jūru, un iestājās pilnīgs klusums.</div></div>
<div class="par"><div class="verse" verse="27"><div class="verse-label">27</div>Bet cilvēki brīnīdamies sacīja: "Kas Tas tāds, ka vēji un jūra Tam paklausa?"</div></div>
<div class="par"><div class="verse" verse="28"><div class="verse-label">28</div>Un otrā krastā, gadariešu tiesā pienākot, Viņam nāca pretim no kapiem izgājuši divi ļaunu garu apsēsti; tie bija tik briesmīgi, ka neviens nedrīkstēja pa to ceļu staigāt.</div></div>
<div class="par"><div class="verse" verse="29"><div class="verse-label">29</div>Un redzi, tie brēca un sacīja: "Kas mums ar Tevi, Tu Dieva Dēls! Vai Tu esi nācis priekšlaikus mūs mocīt?"</div></div>
<div class="par"><div class="verse" verse="30"><div class="verse-label">30</div>Bet tālu no viņiem ganījās liels cūku pulks.</div></div>
<div class="par"><div class="verse" verse="31"><div class="verse-label">31</div>Un ļaunie gari Viņam lūdza, sacīdami: "Ja Tu mūs izdzen, tad atļauj mums ieiet cūku pulkā."</div></div>
<div class="par"><div class="verse" verse="32"><div class="verse-label">32</div>Un Viņš tiem sacīja: "Eita!" Un tie izgāja un ieskrēja cūku pulkā, un redzi, viss cūku pulks iegāzās no kraujas jūrā un noslīka ūdenī.</div></div>
<div class="par"><div class="verse" verse="33"><div class="verse-label">33</div>Un gani bēga, un, pilsētā nonākuši, tie izstāstīja visu, arī kas ar ļauna gara apsēstiem bija noticis.</div></div>
<div class="par"><div class="verse" verse="34"><div class="verse-label">34</div>Un redzi, visa pilsēta izgāja Jēzum pretī. Un, kad tie Viņu redzēja, tie Viņu lūdza, lai Tas aizietu no viņu robežām.</div></div>
    </body>
</html>
