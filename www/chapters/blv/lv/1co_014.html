
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dzenieties pēc mīlestības, tiecieties pēc garīgajām dāvanām, sevišķi lai jūs varētu pravietot.</div></div>
<div class="par"><div class="verse" verse="2"><div class="verse-label">2</div>Jo, kas runā mēlēs, tas nerunā cilvēkiem, bet Dievam; jo neviens to nesaprot, viņš garā runā noslēpumus.</div></div>
<div class="par"><div class="verse" verse="3"><div class="verse-label">3</div>Bet, kas pravieto, tas runā cilvēku celšanai, pamudināšanai un iepriecināšanai.</div></div>
<div class="par"><div class="verse" verse="4"><div class="verse-label">4</div>Kas runā mēlēs, tas ceļ pats sevi; bet, kas pravieto, tas ceļ draudzi.</div></div>
<div class="par"><div class="verse" verse="5"><div class="verse-label">5</div>Es gribētu, ka jūs visi varētu runāt mēlēs, bet vēl vairāk, ka jūs pravietotu. Jo tas, kas pravieto, ir lielāks nekā mēlēs runātājs, ja pēdējais nesniedz paskaidrojumu, lai draudze tiktu celta.</div></div>
<div class="par"><div class="verse" verse="6"><div class="verse-label">6</div>Ja es, brāļi, nāktu pie jums, mēlēs runādams, ko tas jums palīdzētu, ja es nesludinātu jums, nesdams vai atklāsmi, vai atziņu, vai pravietojumu, vai mācību?</div></div>
<div class="par"><div class="verse" verse="7"><div class="verse-label">7</div>Tas tāpat kā ar nedzīviem instrumentiem, vai tā būtu stabule vai cītara, kas izdod skaņas; ja to skaņas nevarētu izšķirt, kā lai saprastu stabules vai cītaras spēli?</div></div>
<div class="par"><div class="verse" verse="8"><div class="verse-label">8</div>Un, ja taure izdod neskaidru skaņu, kas tad gatavosies karam?</div></div>
<div class="par"><div class="verse" verse="9"><div class="verse-label">9</div>Tāpat arī, ja jūs ar savu mēli neteiksit skaidrus vārdus, kā lai saprot runāto? Jūs būsit vējā runājuši.</div></div>
<div class="par"><div class="verse" verse="10"><div class="verse-label">10</div>Pasaulē, kā zināms, ir daudz dažādu valodu, un nav nekā bez valodas.</div></div>
<div class="par"><div class="verse" verse="11"><div class="verse-label">11</div>Un, ja es kādu valodu nesaprotu, tad es būšu runātājam svešinieks, un runātājs būs man svešinieks.</div></div>
<div class="par"><div class="verse" verse="12"><div class="verse-label">12</div>Tā kā jums ir tieksmes pēc garīgajām dāvanām, tad rūpējieties, ka esat bagāti ar dāvanām, ar kurām varat celt draudzi.</div></div>
<div class="par"><div class="verse" verse="13"><div class="verse-label">13</div>Tādēļ, kas mēlēs runā, lai lūdz Dievu, ka viņš to var arī izskaidrot.</div></div>
<div class="par"><div class="verse" verse="14"><div class="verse-label">14</div>Jo, kad es, mēlēs runādams, lūdzu Dievu, tad mans gars gan lūdz, bet mans prāts paliek neauglīgs.</div></div>
<div class="par"><div class="verse" verse="15"><div class="verse-label">15</div>Kā tad tas patiesībā ir? Es taču gribu Dievu lūgt garā, bet gribu lūgt arī ar prātu; es gribu dziedāt garā, bet gribu dziedāt arī ar prātu.</div></div>
<div class="par"><div class="verse" verse="16"><div class="verse-label">16</div>Ja tu garā slavē Dievu, kā gan vienkāršais draudzes loceklis pēc tavas pateicības varēs sacīt savu āmen? Jo viņš nesaprot, ko tu runā.</div></div>
<div class="par"><div class="verse" verse="17"><div class="verse-label">17</div>Varbūt tava pateicība ir laba, bet tā citu neceļ.</div></div>
<div class="par"><div class="verse" verse="18"><div class="verse-label">18</div>Es pateicos savam Dievam, es vairāk nekā jūs visi runāju mēlēs.</div></div>
<div class="par"><div class="verse" verse="19"><div class="verse-label">19</div>Bet draudzē es gribu labāk piecus sapratīgus vārdus runāt, lai citus pamācītu, nekā desmit tūkstošu vārdu mēlēs.</div></div>
<div class="par"><div class="verse" verse="20"><div class="verse-label">20</div>Brāļi, netopiet bērni saprašanā, bet esiet mazi bērni ļaunumā, bet saprašanā topiet pieauguši.</div></div>
<div class="par"><div class="verse" verse="21"><div class="verse-label">21</div>Bauslībā rakstīts: svešās mēlēs un ar svešu cilvēku lūpām Es runāšu uz šo tautu, un tomēr tā Man neklausīs, saka Tas Kungs.</div></div>
<div class="par"><div class="verse" verse="22"><div class="verse-label">22</div>Tā mēles nav par zīmi ticīgajiem, bet neticīgajiem, bet pravietošana nav neticīgajiem, bet ticīgajiem.</div></div>
<div class="par"><div class="verse" verse="23"><div class="verse-label">23</div>Ja visa draudze sanāktu kopā un visi runātu mēlēs, un ienāktu svešinieki vai neticīgi, vai tie neteiks, ka esat prātu zaudējuši?</div></div>
<div class="par"><div class="verse" verse="24"><div class="verse-label">24</div>Bet, ja visi pravieto un ienāk iekšā neticīgs vai svešinieks, visi viņu ved pie atzīšanas, visi spriež pār viņu.</div></div>
<div class="par"><div class="verse" verse="25"><div class="verse-label">25</div>Un viņa apslēptās sirds domas nāk zināmas, un tā viņš kritīs uz sava vaiga un apliecinās, ka tiešām Dievs ir jūsu vidū.</div></div>
<div class="par"><div class="verse" verse="26"><div class="verse-label">26</div>Kā tad nu būs, brāļi? Kad jūs sanākat kopā, katram ir kaut kas, vai psalms, vai mācība, vai atklāsme, vai mēles, vai mēļu izskaidrošana, viss lai notiek celšanai.</div></div>
<div class="par"><div class="verse" verse="27"><div class="verse-label">27</div>Un, ja mēlēs runā, tad lai uzstājas divi, ja daudz, trīs, un cits pēc cita un viens lai tulko.</div></div>
<div class="par"><div class="verse" verse="28"><div class="verse-label">28</div>Un, ja nav tulkotāja, tad lai tie cieš klusu draudzē un lai runā tik sev un Dievam.</div></div>
<div class="par"><div class="verse" verse="29"><div class="verse-label">29</div>Bet pravieši lai runā divi vai trīs, un citi lai apspriež.</div></div>
<div class="par"><div class="verse" verse="30"><div class="verse-label">30</div>Bet, ja kādam citam, kas tur sēd, nāk atklāsme, tad pirmais lai cieš klusu.</div></div>
<div class="par"><div class="verse" verse="31"><div class="verse-label">31</div>Jo jūs pēc kārtas varat visi pravietot, lai visiem būtu pamācība un pamudinājums.</div></div>
<div class="par"><div class="verse" verse="32"><div class="verse-label">32</div>Praviešu gari praviešiem klausa.</div></div>
<div class="par"><div class="verse" verse="33"><div class="verse-label">33</div>Jo Dievs nav nekārtības, bet miera Dievs.</div></div>
<div class="par"><div class="verse" verse="34"><div class="verse-label">34</div>Sievas lai draudzes sapulcēs cieš klusu, kā tas parasts visās ticīgo draudzēs; jo tām nav atļauts runāt, bet jābūt paklausīgām, kā arī bauslība nosaka.</div></div>
<div class="par"><div class="verse" verse="35"><div class="verse-label">35</div>Bet, ja tās grib ko zināt, lai prasa mājās saviem vīriem; jo sievai ir par kaunu runāt draudzes sapulcē.</div></div>
<div class="par"><div class="verse" verse="36"><div class="verse-label">36</div>Vai tad Dieva vārds ir no jums izgājis? Jeb vai tas pie jums vien ir nācis?</div></div>
<div class="par"><div class="verse" verse="37"><div class="verse-label">37</div>Kas sevi tur par pravieti vai gara cilvēku, tam jāatzīst, ka tas, ko es jums rakstu, ir Tā Kunga pavēle.</div></div>
<div class="par"><div class="verse" verse="38"><div class="verse-label">38</div>Bet, ja kāds to neatzīst, tas paliek neatzīts.</div></div>
<div class="par"><div class="verse" verse="39"><div class="verse-label">39</div>Tātad, brāļi, tiecieties pravietot, neliedziet arī runāšanu mēlēs.</div></div>
<div class="par"><div class="verse" verse="40"><div class="verse-label">40</div>Bet viss lai notiek pieklājīgi un kārtīgi.</div></div>
    </body>
</html>
