
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un atkal pār mani nāca Tā Kunga vārds:</div></div>
<div class="par"><div class="verse" verse="2"><div class="verse-label">2</div>"Cilvēka bērns, griez savu vaigu pret dienvidiem, nostājies pret pusdienas pusi un sludini pret to mežu, kas dienvidu klajumā,</div></div>
<div class="par"><div class="verse" verse="3"><div class="verse-label">3</div>un saki mežam dienvidos: klausies Tā Kunga vārdu! Tā saka Dievs Tas Kungs: Es iededzināšu uguni tevī, un tā aprīs visus tavus zaļos un visus sausos kokus, lokanās liesmu mēles neapdzisīs, un visiem cilvēkiem no dienvidiem līdz ziemeļiem būs jāsadeg.</div></div>
<div class="par"><div class="verse" verse="4"><div class="verse-label">4</div>Tad visa miesa atzīs, ka Es, Tas Kungs, iededzināju uguni, kas deg un nav nodzēšama."</div></div>
<div class="par"><div class="verse" verse="5"><div class="verse-label">5</div>Un es atbildēju: "Ak, Kungs, Kungs! Tie saka par mani: vai šis vienumēr neteic mums mīklainas runas?"</div></div>
<div class="par"><div class="verse" verse="6"><div class="verse-label">6</div>Un pār mani nāca Tā Kunga vārds:</div></div>
<div class="par"><div class="verse" verse="7"><div class="verse-label">7</div>"Cilvēka bērns, griez savu vaigu pret Jeruzālemi, vērsies savā runā pret tās svētajām vietām un sludini ļaunu par Israēla zemi.</div></div>
<div class="par"><div class="verse" verse="8"><div class="verse-label">8</div>Un saki Israēla zemei: tā saka Dievs Tas Kungs: redzi, Es celšos pret tevi, Es izvilkšu Savu zobenu no maksts un izdeldēšu tavā vidū kā taisnus, tā netaisnus.</div></div>
<div class="par"><div class="verse" verse="9"><div class="verse-label">9</div>Tāpēc ka Es gribu iznīcināt tevī taisnos un netaisnos, Mans zobens nāks ārā no savas maksts un vērsīsies pret visiem cilvēkiem no dienvidiem līdz ziemeļiem.</div></div>
<div class="par"><div class="verse" verse="10"><div class="verse-label">10</div>Tad visa pasaule atzīs, ka Es, Tas Kungs, izvilku Savu zobenu no maksts un ka tas tur vairs neatgriezīsies atpakaļ.</div></div>
<div class="par"><div class="verse" verse="11"><div class="verse-label">11</div>Bet tu, cilvēka bērns, vaidi, vaidi ar ciešanās savilktiem gurniem un rūgtās sāpēs, vaidi viņu acu priekšā!</div></div>
<div class="par"><div class="verse" verse="12"><div class="verse-label">12</div>Kad tie tev jautās, kādēļ tu vaidi, tad atbildi tiem: kādas šausmu vēsts dēļ! Kad tā nāks, tad visiem sirds izmisīs, dūša sašļuks, rokas nolaidīsies, cerība zudīs, bet ceļi ļodzīsies un valstīsies, saspriegdamies un saplakdami kā ūdeņi. Tiešām, tā nāks un īstenosies," saka Dievs Tas Kungs.</div></div>
<div class="par"><div class="verse" verse="13"><div class="verse-label">13</div>Un atkal pār mani nāca Tā Kunga vārds:</div></div>
<div class="par"><div class="verse" verse="14"><div class="verse-label">14</div>"Cilvēka bērns, sludini tiem: tā saka Tas Kungs: zobens, jā, zobens ir trīts un asināts,</div></div>
<div class="par"><div class="verse" verse="15"><div class="verse-label">15</div>tas ir asināts asins izliešanai, trīts un spodrināts, lai spīdētu un mirdzētu. Jeb vai mums par to priecāties? Mana dēla rīkste nonicina visus kokus.</div></div>
<div class="par"><div class="verse" verse="16"><div class="verse-label">16</div>Viņš zobenu nodevis noslaucīšanai, lai to sataisītu lietošanai. Zobens ir asināts un trīts, lai to dotu slepkavotājam rokā!</div></div>
<div class="par"><div class="verse" verse="17"><div class="verse-label">17</div>Kliedz un vaimanā, cilvēka bērns, jo šis zobens vēršas pret Manu tautu, pret visiem Israēla valdniekiem, tie visi ir nodoti zobena varā kopā ar Manu tautu. Tādēļ sit sev pa saviem gurniem.</div></div>
<div class="par"><div class="verse" verse="18"><div class="verse-label">18</div>Tas taču ir pārbaudīts. Bet kā? Un, ja rīkste pati nonicina pēršanu, ko tad? Tas nenotiks!" saka Dievs Tas Kungs.</div></div>
<div class="par"><div class="verse" verse="19"><div class="verse-label">19</div>"Bet tu, cilvēka bērns, sludini un sasit rokas, jo zobens nāks pār tiem divkārt, pat trīskārt. Tas ir ļaužu galināšanas zobens, milzīgs ļaužu galināšanas ierocis, tas tos ielenks no visām pusēm,</div></div>
<div class="par"><div class="verse" verse="20"><div class="verse-label">20</div>lai viņu sirdis izsamist, lai daudzi krīt beigti pie ieejām visos savos vārtos. Es lieku mirdzēt zobenam! Šausmas! Spīguļošanai tas darināts, trīts un asināts kaušanai.</div></div>
<div class="par"><div class="verse" verse="21"><div class="verse-label">21</div>Radi šausmas ļaudīs, cērt pa labi un pa kreisi, arī taisni, kurp vien virzīts tieši tavs zobena asmens.</div></div>
<div class="par"><div class="verse" verse="22"><div class="verse-label">22</div>Arī Es sasitīšu Savas rokas un ļaušu Savām dusmām brīvu vaļu, Es, Tas Kungs, to sacīju."</div></div>
<div class="par"><div class="verse" verse="23"><div class="verse-label">23</div>Un atkal pār mani nāca Tā Kunga vārds:</div></div>
<div class="par"><div class="verse" verse="24"><div class="verse-label">24</div>"Cilvēka bērns, uzzīmē sev garā divus ceļus, pa kuriem jānāk Bābeles ķēniņa zobenam. Tiem abiem jāiziet no vienas zemes. Tad uzliec ceļa sākumā ceļa rādītāju kā uz vienu, tā arī uz otru pilsētu,</div></div>
<div class="par"><div class="verse" verse="25"><div class="verse-label">25</div>lai zobens varētu nonākt tiklab Amona bērnu pilsētā Rabatā, kā arī pāri Jūdai stiprajā Jeruzālemes pilsētā tieši tās vidū.</div></div>
<div class="par"><div class="verse" verse="26"><div class="verse-label">26</div>Jo Bābeles ķēniņš stāv ceļa jūtīs abu ceļu sākumā, kur tie šķiras, zīlēt zīlēdams: viņš met bultas, viņš izvaicā savus mājas dievus un zīlē pēc upura dzīvnieka aknām.</div></div>
<div class="par"><div class="verse" verse="27"><div class="verse-label">27</div>Zīlēšanas zīme rāda no viņa pa labo roku, uz Jeruzālemi, un viņam tagad tikai jāatver mute aicinājumam uz karu, lai liktu atskanēt skaļam kaujas saucienam, lai tiktu virzīti graujamie āži pret pilsētas vārtiem, celti uzbērumi un sastatīti aplenkuma torņi.</div></div>
<div class="par"><div class="verse" verse="28"><div class="verse-label">28</div>Viņu acīs tā šķiet maldīga zīlēšana, jo viņi bija devuši vissvinīgākos zvērestus. Bet Dievs tiem atgādina viņu noziegumu, lai viņus saņemtu gūstā.</div></div>
<div class="par"><div class="verse" verse="29"><div class="verse-label">29</div>Tādēļ Dievs Tas Kungs saka tā: tāpēc ka jūs atgādinājāt Man savus noziegumus, atklādami savus pārkāpumus, tā ka jūsu grēki ir skaidri redzami visos jūsu darbos un jūs paši to apliecināt, tad arī jūs šo grēku dēļ tiksiet satverti ar stingru roku.</div></div>
<div class="par"><div class="verse" verse="30"><div class="verse-label">30</div>Bet tu, noziedzīgais bezdievi, Israēla valdniek, kura diena pienākusi laikā, kad tavs noziegums ir galā un tev galīgi tiek atmaksāts, tik tiešām,</div></div>
<div class="par"><div class="verse" verse="31"><div class="verse-label">31</div>tā saka Dievs Tas Kungs: nost ķēnišķīgo galvasrotu, nost vainagu! Tas nepaliks tā, kā tas tagad ir! Zemajam jātop paaugstinātam un augstajam pazemotam.</div></div>
<div class="par"><div class="verse" verse="32"><div class="verse-label">32</div>Visu, visu Es pārvērtīšu drupās, drupās, drupās! Lai paliek, kā bija, kamēr nāks tas, kam uz to ir tiesības, tam Es to nodošu.</div></div>
<div class="par"><div class="verse" verse="33"><div class="verse-label">33</div>Bet tu, cilvēka bērns, sludini un saki: tā saka Dievs Tas Kungs par Amona bērniem un viņu nicinājumu runām: saki tiem: zobens, zobens ir izvilkts, lai kauj, spodrināts, lai spīguļo kā zibens.</div></div>
<div class="par"><div class="verse" verse="34"><div class="verse-label">34</div>Bet tevi maldināja ar aplamām parādībām un tev pravietoja melus.</div></div>
<div class="par"><div class="verse" verse="35"><div class="verse-label">35</div>Bāz zobenu makstī! Tai vietā, kur tu esi radīts, tai zemē, no kurienes tu esi nācis, tur Es tevi tiesāšu,</div></div>
<div class="par"><div class="verse" verse="36"><div class="verse-label">36</div>un Es izliešu pār tevi Savas dusmas un iededzināšu Savas bardzības uguni pret tevi, un tevi nodošu nežēlīgu cilvēku rokās, kas cenšas sagādāt tev postu un iznīcību.</div></div>
<div class="par"><div class="verse" verse="37"><div class="verse-label">37</div>Uguns tevi aprīs, tavas asinis izplūdīs tava paša zemē, un tevi vairs nepieminēs, jo Es, Tas Kungs, to tā esmu runājis."</div></div>
    </body>
</html>
