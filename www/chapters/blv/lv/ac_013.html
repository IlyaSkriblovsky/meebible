
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Antiohijas draudzē bija pravieši un mācītāji: Barnaba un Simeons, saukts Nigrs, kirenietis Lūkijs un Manaēns, kas bija uzaudzināts ar tetrarhu Hērodu, un Sauls.</div></div>
<div class="par"><div class="verse" verse="2"><div class="verse-label">2</div>Kad tie kalpoja Tam Kungam un gavēja, Svētais Gars sacīja: "Nošķiriet Man Barnabu un Saulu darbam, kādam Es viņus esmu aicinājis!"</div></div>
<div class="par"><div class="verse" verse="3"><div class="verse-label">3</div>Tad viņi gavēja un lūdza Dievu, un, tiem rokas uzlikuši, tos atlaida.</div></div>
<div class="par"><div class="verse" verse="4"><div class="verse-label">4</div>Bet viņi, Svētā Gara izsūtīti, aizgāja uz Seleukiju un no šejienes pārcēlās uz Kipru.</div></div>
<div class="par"><div class="verse" verse="5"><div class="verse-label">5</div>Nonākuši Salamīnā, viņi sludināja Dieva vārdu jūdu sinagogās, un Jānis viņiem bija par palīgu.</div></div>
<div class="par"><div class="verse" verse="6"><div class="verse-label">6</div>Pārstaigājuši visu salu līdz Pafai, viņi sastapa kādu zīlnieku, viltus pravieti, jūdu, vārdā Barjēsus.</div></div>
<div class="par"><div class="verse" verse="7"><div class="verse-label">7</div>Tas bija viens no prokonsula Sergija Paula, gudra vīra, pavadoņiem. Ataicinājis Barnabu un Saulu, viņš ļoti vēlējās dzirdēt Dieva vārdu.</div></div>
<div class="par"><div class="verse" verse="8"><div class="verse-label">8</div>Bet Elima - zīlnieks, tā tiek tulkots viņa vārds, viņiem nostājās pretī, cenzdamies prokonsulu novērst no ticības.</div></div>
<div class="par"><div class="verse" verse="9"><div class="verse-label">9</div>Bet Sauls, saukts arī Pāvils, Svētā Gara pilns viņu uzlūkojis,</div></div>
<div class="par"><div class="verse" verse="10"><div class="verse-label">10</div>sacīja: "Ak tu velna bērns, visas viltības un blēdības pilns, visas taisnības ienaidnieks, vai tu nemitēsies sagrozīt Tā Kunga taisnos ceļus?</div></div>
<div class="par"><div class="verse" verse="11"><div class="verse-label">11</div>Redzi, Tā Kunga roka ir pret tevi, tu būsi akls un kādu laiku neredzēsi sauli." Tūdaļ krēsla un tumsa apņēma viņu, un, taustīdamies ap sevi, viņš meklēja, kas viņu vestu pie rokas.</div></div>
<div class="par"><div class="verse" verse="12"><div class="verse-label">12</div>Tad prokonsuls, redzēdams notikušo, kļuva ticīgs, brīnīdamies par Tā Kunga mācību.</div></div>
<div class="par"><div class="verse" verse="13"><div class="verse-label">13</div>Izbraukuši no Pafas, Pāvils ar pavadoņiem nonāca Pamfīlijas Pergā, bet Jānis, nošķīries no tiem, griezās atpakaļ uz Jeruzālemi.</div></div>
<div class="par"><div class="verse" verse="14"><div class="verse-label">14</div>No Pergas iedami tālāk, viņi nonāca Pisidijas Antiohijā un, sabatā iegājuši sinagogā, apsēdās.</div></div>
<div class="par"><div class="verse" verse="15"><div class="verse-label">15</div>Pēc bauslības un praviešu nolasīšanas sinagogas priekšnieki sūtīja pie viņiem, sacīdami: "Brāļi, ja jums ir kādi pamācīgi vārdi ļaudīm, tad runājiet!"</div></div>
<div class="par"><div class="verse" verse="16"><div class="verse-label">16</div>Pāvils piecēlās un ar roku mājis, sacīja: "Israēlieši un jūs, dievbijīgie, klausaities!</div></div>
<div class="par"><div class="verse" verse="17"><div class="verse-label">17</div>Israēla tautas Dievs mūsu tēvus ir izredzējis un tautu paaugstinājis svešumā Ēģiptes zemē un no turienes ar paceltu roku tos izvedis.</div></div>
<div class="par"><div class="verse" verse="18"><div class="verse-label">18</div>Tuksnesī Viņš tos uzturējis ap četrdesmit gadu,</div></div>
<div class="par"><div class="verse" verse="19"><div class="verse-label">19</div>izdeldējis septiņas tautas Kānaānas zemē un viņiem zemi devis īpašumā.</div></div>
<div class="par"><div class="verse" verse="20"><div class="verse-label">20</div>Ap četri simti piecdesmit gadu pēc tam Viņš deva soģus līdz pravietim Samuēlam.</div></div>
<div class="par"><div class="verse" verse="21"><div class="verse-label">21</div>Tad viņi lūdza ķēniņu, un Dievs viņiem deva Saulu, Kīša dēlu, vīru no Benjamīna cilts, četrdesmit gadu;</div></div>
<div class="par"><div class="verse" verse="22"><div class="verse-label">22</div>un, to atmetis, Viņš tiem iecēla Dāvidu par ķēniņu; tam Viņš arī liecinādams sacīja: Es esmu atradis Dāvidu, Isaja dēlu, vīru pēc Sava prāta, kas darīs visu, ko Es gribu.</div></div>
<div class="par"><div class="verse" verse="23"><div class="verse-label">23</div>No viņa pēcnācējiem Dievs, kā solījis, Israēlam sūtījis Pestītāju Jēzu.</div></div>
<div class="par"><div class="verse" verse="24"><div class="verse-label">24</div>Pirms Viņa atnākšanas Jānis visai Israēla tautai bija sludinājis grēku nožēlas kristību.</div></div>
<div class="par"><div class="verse" verse="25"><div class="verse-label">25</div>Savu mūža darbu pabeidzis, Jānis sacīja: es neesmu tas, par ko jūs mani turat; bet viens nāks pēc manis, kam es neesmu cienīgs kurpju siksnas atraisīt.</div></div>
<div class="par"><div class="verse" verse="26"><div class="verse-label">26</div>Brāļi, Ābrahāma cilts bērni, un jūs, kas bīstaties Dieva, mums šis pestīšanas vārds ir sūtīts.</div></div>
<div class="par"><div class="verse" verse="27"><div class="verse-label">27</div>Jo Jeruzālemes iedzīvotāji un to vadoņi, Viņu neatzīdami un tiesādami, piepildījuši praviešu vārdus, ko katru sabatu nolasa.</div></div>
<div class="par"><div class="verse" verse="28"><div class="verse-label">28</div>Un, neatraduši nekādu nāves vainu, prasījuši, lai Pilāts Viņu notiesā.</div></div>
<div class="par"><div class="verse" verse="29"><div class="verse-label">29</div>Kad tie visu bija padarījuši, kas par Viņu rakstīts, tad tie Viņu noņēma no staba un ielika kapā.</div></div>
<div class="par"><div class="verse" verse="30"><div class="verse-label">30</div>Bet Dievs Viņu uzmodinājis no mirušiem.</div></div>
<div class="par"><div class="verse" verse="31"><div class="verse-label">31</div>Viņš daudz dienu parādījies tiem, kas līdz ar Viņu bija nākuši no Galilejas uz Jeruzālemi un kas tagad ir Viņa liecinieki tautas priekšā.</div></div>
<div class="par"><div class="verse" verse="32"><div class="verse-label">32</div>Arī mēs jums sludinām, ka Dievs, Jēzu uzmodinādams, mūsu bērniem piepildījis solījumu, ko Viņš tēviem devis,</div></div>
<div class="par"><div class="verse" verse="33"><div class="verse-label">33</div>kā arī otrā psalmā rakstīts: Tu esi Mans Dēls, šodien Es Tevi esmu dzemdinājis.-</div></div>
<div class="par"><div class="verse" verse="34"><div class="verse-label">34</div>Viņš uzmodinājis to no mirušiem, jo Viņam nebija lemts atgriezties iznīcībā; to Viņš tā izteicis: Es jums došu Dāvidam solītos svētumus, kas nezudīs.-</div></div>
<div class="par"><div class="verse" verse="35"><div class="verse-label">35</div>Tāpēc arī citā vietā teikts: Tu Savam Svētajam neliksi redzēt iznīcību.-</div></div>
<div class="par"><div class="verse" verse="36"><div class="verse-label">36</div>Jo Dāvids, savai paaudzei nokalpojis, ir pēc Dieva prāta aizmidzis, guldīts pie saviem tēviem un redzējis iznīcību.</div></div>
<div class="par"><div class="verse" verse="37"><div class="verse-label">37</div>Bet Tas, ko Dievs uzmodinājis, nav redzējis iznīcību.</div></div>
<div class="par"><div class="verse" verse="38"><div class="verse-label">38</div>Tāpēc zinait, brāļi, ka caur Viņu jums tiek sludināta grēku piedošana, un visās lietās, kurās Mozus bauslība jums nespēja sagādāt taisnošanu,</div></div>
<div class="par"><div class="verse" verse="39"><div class="verse-label">39</div>ikviens, kas tic, caur Viņu tiek taisnots.</div></div>
<div class="par"><div class="verse" verse="40"><div class="verse-label">40</div>Tāpēc pielūkojiet, ka pār jums nenāk, kas sacīts praviešu rakstos:</div></div>
<div class="par"><div class="verse" verse="41"><div class="verse-label">41</div>raugait, pulgotāji, un brīnaities un iznīkstiet, jo Es daru darbu jūsu dienās, tādu darbu, ko jūs neticēsit, ja kāds jums to stāstītu."</div></div>
<div class="par"><div class="verse" verse="42"><div class="verse-label">42</div>Viņiem aizejot, viņus lūdza nākamajā sabatā tiem runāt šos vārdus.</div></div>
<div class="par"><div class="verse" verse="43"><div class="verse-label">43</div>Sinagogas apmeklētājiem izklīstot, daudz jūdu un dievbijīgu prosēlitu sekoja Pāvilam un Barnabam; tie viņus pamācīja un paskubināja palikt Dieva žēlastībā.</div></div>
<div class="par"><div class="verse" verse="44"><div class="verse-label">44</div>Nākamajā sabatā gandrīz visa pilsēta sapulcējās klausīties Dieva vārdu.</div></div>
<div class="par"><div class="verse" verse="45"><div class="verse-label">45</div>Bet jūdi, ļaužu pulkus redzēdami, iedegās naidā un runāja pretim Pāvila vārdiem zaimodami.</div></div>
<div class="par"><div class="verse" verse="46"><div class="verse-label">46</div>Bet Pāvils un Barnaba, paļāvības pilni, sacīja: "Dieva vārdu vajadzēja vispirms jums sludināt; bet, kad jūs to atmetat un sevi neturat par mūžīgās dzīvības cienīgiem, lūk, tad mēs griežamies pie pagāniem.</div></div>
<div class="par"><div class="verse" verse="47"><div class="verse-label">47</div>Jo tā Tas Kungs mums ir pavēlējis: Es Tevi esmu licis par gaismu pagāniem, lai Tu būtu par pestīšanu līdz pasaules galam."</div></div>
<div class="par"><div class="verse" verse="48"><div class="verse-label">48</div>Pagāni, to dzirdēdami, priecājās un slavēja Tā Kunga vārdu un ticēja, cik mūžīgajai dzīvībai bija izredzēti.</div></div>
<div class="par"><div class="verse" verse="49"><div class="verse-label">49</div>Un Tā Kunga vārds izpaudās pa visu apgabalu.</div></div>
<div class="par"><div class="verse" verse="50"><div class="verse-label">50</div>Bet jūdi sakūdīja augstas kārtas dievbijīgas sievas un pilsētas ievērojamākos vīrus, sacēla vajāšanu pret Pāvilu un Barnabu un izdzina tos no savām robežām.</div></div>
<div class="par"><div class="verse" verse="51"><div class="verse-label">51</div>Bet tie, nokratījuši pīšļus no savām kājām pret viņiem, devās uz Ikoniju.</div></div>
<div class="par"><div class="verse" verse="52"><div class="verse-label">52</div>Un mācekļi bija prieka un Svētā Gara pilni.</div></div>
    </body>
</html>
