
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Taisi sev divas sudraba taures; tās tev būs izkalt no tīra sudraba, un tās lai tev kalpo draudzes sasaukšanai un nometnes pacelšanai.</div></div>
<div class="par"><div class="verse" verse="3"><div class="verse-label">3</div>Tiklīdz abas pūtīs, tad visai draudzei būs pie tevis sapulcēties Saiešanas telts durvīs;</div></div>
<div class="par"><div class="verse" verse="4"><div class="verse-label">4</div>bet, ja vienu vien pūtīs, tad lai pie tevis sapulcējas Israēla virsnieki, kuriem ir pakļauti vīru tūkstoši.</div></div>
<div class="par"><div class="verse" verse="5"><div class="verse-label">5</div>Bet, kad jūs ar varenu skaņu pūtīsit, tad lai ceļas tā nometnes daļa, kas apmetusies pret austrumiem.</div></div>
<div class="par"><div class="verse" verse="6"><div class="verse-label">6</div>Bet, kad otro reizi tiks trauksme pūsta, tad lai ceļas tās nometnes, kas apmetušās pret dienvidus pusi, un lai dodas ceļā. Trauksme jāpūš posmiem, kad viņiem jādodas ceļā.</div></div>
<div class="par"><div class="verse" verse="7"><div class="verse-label">7</div>Bet, ja grib sasaukt draudzi, tad tas jādara pūšot, tomēr ne tik stipri, kā ceļot trauksmi.</div></div>
<div class="par"><div class="verse" verse="8"><div class="verse-label">8</div>Un priesteriem, Ārona dēliem, ir jāpūš taures, un tas lai ir mūžīgs likums arī jūsu pēcnācējiem.</div></div>
<div class="par"><div class="verse" verse="9"><div class="verse-label">9</div>Un, kad jūs ejat karā par savu zemi pret ienaidnieku, kas jūs ir apspiedis, tad saceliet trauksmi ar taurēm, un tad Tas Kungs, jūsu Dievs, jūs pieminēs, un jūs tiksit izglābti no saviem ienaidniekiem.</div></div>
<div class="par"><div class="verse" verse="10"><div class="verse-label">10</div>Un tāpat arī savās prieka dienās un savos svētku laikos, un savos Jaunā mēness svētkos pūtiet savas taures, tāpat arī savus dedzināmos un kaujamos pateicības upurus nesot, lai jūsu Dievs jūs piemin. - Es esmu Tas Kungs, jūsu Dievs!"</div></div>
<div class="par"><div class="verse" verse="11"><div class="verse-label">11</div>Un notika otrā gada otrā mēneša divdesmitajā dienā, ka mākonis no Liecības mājokļa pacēlās.</div></div>
<div class="par"><div class="verse" verse="12"><div class="verse-label">12</div>Un Israēla bērni cēlās pēc saviem pulkiem un devās projām no Sinaja tuksneša; bet mākonis nolaidās Pāranas tuksnesī.</div></div>
<div class="par"><div class="verse" verse="13"><div class="verse-label">13</div>Tā tie pirmo reizi devās projām, klausīdami Tā Kunga pavēlei caur Mozu.</div></div>
<div class="par"><div class="verse" verse="14"><div class="verse-label">14</div>Un pirmā zem sava karoga cēlās Jūdas nometne ar saviem pulkiem, šī karapulka priekšgalā bija Nahšons, Aminādaba dēls.</div></div>
<div class="par"><div class="verse" verse="15"><div class="verse-label">15</div>Un Isašara cilts karapulka priekšgalā bija Netaneēls, Zuāra dēls.</div></div>
<div class="par"><div class="verse" verse="16"><div class="verse-label">16</div>Un Zebulona cilts karapulka priekšgalā bija Ēliābs, Helona dēls.</div></div>
<div class="par"><div class="verse" verse="17"><div class="verse-label">17</div>Un mājoklis tika nocelts, tad cēlās Geršona dēli un Merārija dēli un nesa mājokli.</div></div>
<div class="par"><div class="verse" verse="18"><div class="verse-label">18</div>Pēc tam savu karogu pacēla Rūbena nometne ar saviem pulkiem, šī karapulka priekšgalā bija Ēlicūrs, Šedeura dēls.</div></div>
<div class="par"><div class="verse" verse="19"><div class="verse-label">19</div>Un Simeona cilts karapulka priekšgalā bija Šelumiēls, Curišadaja dēls.</div></div>
<div class="par"><div class="verse" verse="20"><div class="verse-label">20</div>Gada cilts karapulka priekšgalā bija Ēliasafs, Deguēla dēls.</div></div>
<div class="par"><div class="verse" verse="21"><div class="verse-label">21</div>Tad ceļā devās kehatieši, svētnīcas svēto lietu nesēji, un mājoklis atkal tika uzcelts, kamēr tie atnāca.</div></div>
<div class="par"><div class="verse" verse="22"><div class="verse-label">22</div>Tad savas cilts karapulka karogu līdz ar saviem pulkiem pacēla Efraima ļaudis; un viņu priekšgalā gāja Ēlišāms, Amihuda dēls.</div></div>
<div class="par"><div class="verse" verse="23"><div class="verse-label">23</div>Un ar Manases cilts karapulku gāja Gamaliēls, Pedacūra dēls.</div></div>
<div class="par"><div class="verse" verse="24"><div class="verse-label">24</div>Un ar Benjamīna cilts karapulku gāja Abidans, Gideona dēls.</div></div>
<div class="par"><div class="verse" verse="25"><div class="verse-label">25</div>Tad sava karapulka karogu pacēla Dana cilts, lai noslēgtu visu karapulku gājienu ar saviem pulkiem, un to priekšgalā bija Ahiēzers, Amišadaja dēls.</div></div>
<div class="par"><div class="verse" verse="26"><div class="verse-label">26</div>Un ar Ašera cilts karapulku bija Pagiēls, Ohrana dēls.</div></div>
<div class="par"><div class="verse" verse="27"><div class="verse-label">27</div>Bet ar Naftaļa cilts karapulku bija Ahīra, Einana dēls.</div></div>
<div class="par"><div class="verse" verse="28"><div class="verse-label">28</div>Tā Israēla bērni cēlās, pēc saviem pulkiem, un tie devās ceļā.</div></div>
<div class="par"><div class="verse" verse="29"><div class="verse-label">29</div>Un Mozus sacīja Hobabam, Reguēla dēlam, savas midiāniešu sievas tēvam: "Mēs dodamies ceļā uz to vietu, par ko Tas Kungs ir sacījis: Es to jums došu. - Nāc kopā ar mums, mēs tev palīdzēsim, jo Tas Kungs ir apsolījis labu darīt Israēlam."</div></div>
<div class="par"><div class="verse" verse="30"><div class="verse-label">30</div>Bet viņš atbildēja: "Es gan neiešu, jo es gribu iet tikai uz savu zemi un pie saviem radiem."</div></div>
<div class="par"><div class="verse" verse="31"><div class="verse-label">31</div>Bet Mozus viņam sacīja: "Neatstājies no mums, jo, tāpēc ka tu zini, kur mums tuksnesī ir jāapmetas, tu esi mūsu acs.</div></div>
<div class="par"><div class="verse" verse="32"><div class="verse-label">32</div>Un notiks, ja tu iesi ar mums un mums nāks labums, ar ko Tas Kungs grib mūs svētīt, tad arī mēs tev varam dot kādu labumu."</div></div>
<div class="par"><div class="verse" verse="33"><div class="verse-label">33</div>Un tie cēlās no Tā Kunga kalna triju dienu gājumu, un Tā Kunga derības šķirsts tika tiem nests pa priekšu triju dienu gājumā, lai izmeklētu viņiem apmešanās vietu;</div></div>
<div class="par"><div class="verse" verse="34"><div class="verse-label">34</div>un Tā Kunga mākonis bija pār viņiem dienā, kad tie no nometnes cēlās ceļam.</div></div>
<div class="par"><div class="verse" verse="35"><div class="verse-label">35</div>Un notika, kad šķirsts tika nests, tad Mozus sacīja: "Celies, Kungs, lai Tavi ienaidnieki tiek izklīdināti, un tie, kas Tevi ienīst, lai bēg Tava vaiga priekšā!"</div></div>
<div class="par"><div class="verse" verse="36"><div class="verse-label">36</div>Bet, ja šķirsts apstājās uz vietas, tad viņš sacīja: "Atgriezies, Kungs, pie Israēla pulku tūkstošiem!"</div></div>
    </body>
</html>
