
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Alelujā! Teiciet To Kungu, jo Viņš ir laipnīgs un Viņa žēlastība paliek mūžīgi!</div></div>
<div class="par"><div class="verse" verse="2"><div class="verse-label">2</div>Kas var izteikt Tā Kunga varenos darbus un pienācīgi paust visu Viņa teicamo veikumu slavu?</div></div>
<div class="par"><div class="verse" verse="3"><div class="verse-label">3</div>Svētīgi tie, kas turas pie patiesības un dara taisnību vienumēr!</div></div>
<div class="par"><div class="verse" verse="4"><div class="verse-label">4</div>Piemini mani, Kungs, pēc Sava labā prāta uz Savu tautu un nāc pie manis ar Savu palīdzību,</div></div>
<div class="par"><div class="verse" verse="5"><div class="verse-label">5</div>ka redzam labumu parādāmies Tavos izredzētajos, ka priecājamies par Tavu ļaužu prieku un lepojamies ar savu piederību pie Tavas izredzētās tautas!</div></div>
<div class="par"><div class="verse" verse="6"><div class="verse-label">6</div>Mēs esam grēkojuši līdz ar mūsu tēviem, esam noziegušies, mēs bijām bezdievīgi.</div></div>
<div class="par"><div class="verse" verse="7"><div class="verse-label">7</div>Mūsu tēvi Ēģiptes zemē neievēroja Tavus brīnuma darbus, viņi aizmirsa Tavu lielo žēlastību un bija nepaklausīgi pie jūras, pie Niedru jūras.</div></div>
<div class="par"><div class="verse" verse="8"><div class="verse-label">8</div>Bet Viņš tiem palīdzēja Sava Vārda dēļ, lai parādītu Savu lielo varu.</div></div>
<div class="par"><div class="verse" verse="9"><div class="verse-label">9</div>Viņš apsauca Niedru jūru, tā kļuva sausa, un Viņš vadīja viņus caur dziļumiem kā pa sausu zemi.</div></div>
<div class="par"><div class="verse" verse="10"><div class="verse-label">10</div>Tā Viņš izglāba viņus no vajātāju varas un atsvabināja no ienaidnieka rokas.</div></div>
<div class="par"><div class="verse" verse="11"><div class="verse-label">11</div>Ūdeņi apsedza viņu pretiniekus, nepalika no tiem pie dzīvības it neviens.</div></div>
<div class="par"><div class="verse" verse="12"><div class="verse-label">12</div>Tad viņi ticēja Viņa vārdiem, viņi teica dziesmās Viņa slavu.</div></div>
<div class="par"><div class="verse" verse="13"><div class="verse-label">13</div>Bet drīzi viņi aizmirsa Viņa darbus un nenogaidīja, ko Viņš bija lēmis.</div></div>
<div class="par"><div class="verse" verse="14"><div class="verse-label">14</div>Viņi krita kārībās tuksnesī un kārdināja Dievu tuksnešainos klajumos.</div></div>
<div class="par"><div class="verse" verse="15"><div class="verse-label">15</div>Dievs apmierināja viņiem viņu kārību, bet uzsūtīja viņu dzīvībām sērgu.</div></div>
<div class="par"><div class="verse" verse="16"><div class="verse-label">16</div>Viņi apskauda nometnē Mozu un Āronu, Tā Kunga svētītos.</div></div>
<div class="par"><div class="verse" verse="17"><div class="verse-label">17</div>Tad atvērās zeme un aprija Datanu un aizrāva zemē Abirāma biedrus.</div></div>
<div class="par"><div class="verse" verse="18"><div class="verse-label">18</div>Uguns iedegās viņu barā, un liesmas sadedzināja bezdievīgos.</div></div>
<div class="par"><div class="verse" verse="19"><div class="verse-label">19</div>Viņi darināja Horebā teļu un zemojās šī tēla priekšā,</div></div>
<div class="par"><div class="verse" verse="20"><div class="verse-label">20</div>un tā apmainīja savu Dieva godību pret lopa tēlu, vērša, kas ēd zāli.</div></div>
<div class="par"><div class="verse" verse="21"><div class="verse-label">21</div>Viņi aizmirsa Dievu, savu glābēju, kas lielas lietas bija darījis Ēģiptes zemē,</div></div>
<div class="par"><div class="verse" verse="22"><div class="verse-label">22</div>brīnumus Hama zemē, briesmīgus darbus pie Niedru jūras.</div></div>
<div class="par"><div class="verse" verse="23"><div class="verse-label">23</div>Tad Viņš bija nodomājis viņus iznīcināt, ja nebūtu Mozus, Viņa izraudzītais, par viņiem iestājies Viņa priekšā, lai novērstu Viņa dusmas un glābtu viņus no nāves.</div></div>
<div class="par"><div class="verse" verse="24"><div class="verse-label">24</div>Viņi nepriecājās par skaisto zemi un neticēja Viņa vārdam,</div></div>
<div class="par"><div class="verse" verse="25"><div class="verse-label">25</div>bet kurnēja savās teltīs un nepaklausīja Tā Kunga balsij.</div></div>
<div class="par"><div class="verse" verse="26"><div class="verse-label">26</div>Tad Viņš pacēla pret viņiem Savu roku, lai viņus nomaitātu tuksnesī,</div></div>
<div class="par"><div class="verse" verse="27"><div class="verse-label">27</div>lai nomāktu viņus tautu starpā un viņus izkaisītu pa dažādām zemēm.</div></div>
<div class="par"><div class="verse" verse="28"><div class="verse-label">28</div>Tad viņi pieķērās Baalam-Peoram un ēda elkiem nesto ziedojumu gaļu,</div></div>
<div class="par"><div class="verse" verse="29"><div class="verse-label">29</div>un apkaitināja To Kungu ar saviem darbiem. Kad izcēlās sērga viņu starpā,</div></div>
<div class="par"><div class="verse" verse="30"><div class="verse-label">30</div>tad cēlās Pinehass un tiesāja, un sērga mitējās.</div></div>
<div class="par"><div class="verse" verse="31"><div class="verse-label">31</div>Tas viņam tapa pielīdzināts par nopelnu uz bērnu bērniem mūžīgi.</div></div>
<div class="par"><div class="verse" verse="32"><div class="verse-label">32</div>Tad ļaudis Viņu apkaitināja pie strīdus ūdens, un Mozum bija jāpiedzīvo viņu dēļ ļaunums,</div></div>
<div class="par"><div class="verse" verse="33"><div class="verse-label">33</div>jo viņi, pretodamies Viņa Garam, sarūgtināja viņa sirdi, un viņš teica neapdomīgus vārdus ar savām lūpām.</div></div>
<div class="par"><div class="verse" verse="34"><div class="verse-label">34</div>Viņi arī neizdeldēja tautas, kā Tas Kungs viņiem bija pavēlējis,</div></div>
<div class="par"><div class="verse" verse="35"><div class="verse-label">35</div>bet sajaucās ar citām tautām, piesavinājās viņu dzīves veidu</div></div>
<div class="par"><div class="verse" verse="36"><div class="verse-label">36</div>un kalpoja viņu elkiem, un tie kļuva viņiem par slazda valgu.</div></div>
<div class="par"><div class="verse" verse="37"><div class="verse-label">37</div>Savus dēlus un savas meitas viņi upurēja ļauniem gariem</div></div>
<div class="par"><div class="verse" verse="38"><div class="verse-label">38</div>un izlēja nenoziedzīgas asinis - savu dēlu un savu meitu asinis, ko viņi upurēja Kānaānas elkiem: tā tapa zeme negodā likta ar asinsgrēkiem.</div></div>
<div class="par"><div class="verse" verse="39"><div class="verse-label">39</div>Tā viņi kļuva nešķīsti ar saviem darbiem un atkrita no Tā Kunga ar savu dzīves veidu.</div></div>
<div class="par"><div class="verse" verse="40"><div class="verse-label">40</div>Tad iedegās Tā Kunga dusmas pret Viņa tautu, un Viņam bija riebums pret Savu mantojumu;</div></div>
<div class="par"><div class="verse" verse="41"><div class="verse-label">41</div>Viņš nodeva tos citu tautu rokās, un viņu nīdēji un ienaidnieki valdīja pār viņiem.</div></div>
<div class="par"><div class="verse" verse="42"><div class="verse-label">42</div>Viņu ienaidnieki spaidīja un nomāca viņus un pakļāva galīgi viņus savai varai.</div></div>
<div class="par"><div class="verse" verse="43"><div class="verse-label">43</div>Viņš izglāba viņus vairākkārt, taču viņi kaitināja Viņu ar savu pretestīgo sirdsprātu un panīka vēl vairāk savu noziegumu dēļ.</div></div>
<div class="par"><div class="verse" verse="44"><div class="verse-label">44</div>Bet Viņš uzlūkoja viņu bēdas un uzklausīja viņu piesaukšanu</div></div>
<div class="par"><div class="verse" verse="45"><div class="verse-label">45</div>un pieminēja Savu derību ar viņiem aiz Savas lielās žēlastības,</div></div>
<div class="par"><div class="verse" verse="46"><div class="verse-label">46</div>tā ka viņi atrada līdzcietību visos, kas viņus turēja gūstā.</div></div>
<div class="par"><div class="verse" verse="47"><div class="verse-label">47</div>Palīdzi mums, Kungs, mūsu Dievs, un pulcē mūs atkal kopā - no tām citām tautām, lai varam pateicībā slavēt Tavu svēto Vārdu un būt laimīgi savā lepnumā, ka drīkstam daudzināt Tavu slavu!</div></div>
<div class="par"><div class="verse" verse="48"><div class="verse-label">48</div>Slavēts lai ir Tas Kungs, Israēla Dievs, mūžīgi mūžam! Un visa tauta lai saka: "Āmen! Alelujā!"</div></div>
    </body>
</html>
