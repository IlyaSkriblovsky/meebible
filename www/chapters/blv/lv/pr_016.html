
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Gan cilvēks apņemas kaut ko savā sirdī, bet no Tā Kunga nāk, kas mēlei jāsaka.</div></div>
<div class="par"><div class="verse" verse="2"><div class="verse-label">2</div>Ikvienam cilvēkam viņa ceļi šķiet šķīsti, bet Tas Kungs sver cilvēka sirdi un garu.</div></div>
<div class="par"><div class="verse" verse="3"><div class="verse-label">3</div>Uztici Tam Kungam savus darbus, tad tavi nodomi sekmēsies.</div></div>
<div class="par"><div class="verse" verse="4"><div class="verse-label">4</div>Tas Kungs visu dara ar noteiktu nolūku, arī bezdievīgo Viņš taupa ļaunai dienai.</div></div>
<div class="par"><div class="verse" verse="5"><div class="verse-label">5</div>Lepna sirds Tā Kunga acīs ir negantība, patiešām tas tiesa, tā nepaliks nesodīta.</div></div>
<div class="par"><div class="verse" verse="6"><div class="verse-label">6</div>Ar labu un lēnu sirdi un uzticību noziegums tiek izlīdzināts, un ar Tā Kunga bijāšanu var izvairīties no ļaunuma.</div></div>
<div class="par"><div class="verse" verse="7"><div class="verse-label">7</div>Ja kāda ceļi Tam Kungam labi patīk, tad Viņš liek izlīdzināties viņam arī ar viņa ienaidniekiem.</div></div>
<div class="par"><div class="verse" verse="8"><div class="verse-label">8</div>Labāks ir mazumiņš, iegūts ar taisnību, nekā saņemt daudz ienākumu ar netaisnību.</div></div>
<div class="par"><div class="verse" verse="9"><div class="verse-label">9</div>Cilvēka sirds izdomā sev savu ceļu, bet vienīgi Tas Kungs pašķir viņa gājumu.</div></div>
<div class="par"><div class="verse" verse="10"><div class="verse-label">10</div>Dievišķs spriedums ir uz ķēniņa lūpām; tiesu spriezdama, viņa mute nemaldīsies.</div></div>
<div class="par"><div class="verse" verse="11"><div class="verse-label">11</div>Pareizi svaru kausi un taisnīgs svars ir no paša Tā Kunga, un visi atsvari somā ir Viņa darinājumi.</div></div>
<div class="par"><div class="verse" verse="12"><div class="verse-label">12</div>Ķēniņu apziņā netaisnību darīt ir negants noziegums: tikai ar taisnību jo stiprāks kļūst ķēniņu goda krēsls.</div></div>
<div class="par"><div class="verse" verse="13"><div class="verse-label">13</div>Ķēniņiem patīk, ja viņiem dod taisnīgu padomu, un visu ķēniņu mīlēts ir tas, kas runā vaļsirdīgi.</div></div>
<div class="par"><div class="verse" verse="14"><div class="verse-label">14</div>Ķēniņa niknums ir nāves vēstnesis, bet zinīgs vīrs šo niknumu izlīdzinās.</div></div>
<div class="par"><div class="verse" verse="15"><div class="verse-label">15</div>Ja ķēniņa vaigs ir laipns, tad tā ir dzīvības zīme, un viņa žēlastība ir kā vēlīns lietus.</div></div>
<div class="par"><div class="verse" verse="16"><div class="verse-label">16</div>Piesavinies īsteno gudrību un pieņemies tajā, jo tā ir labāka par zeltu, un būt apveltītam ar saprātu ir cildenāk nekā apzināties savā īpašumā sudrabu esam.</div></div>
<div class="par"><div class="verse" verse="17"><div class="verse-label">17</div>Tiklo ceļš vairās no ļaunuma, un, kas savu ceļu ietur pareizi, iegūst dzīvību.</div></div>
<div class="par"><div class="verse" verse="18"><div class="verse-label">18</div>Kam jākļūst pazudinātam, tas papriekš kļūst lepns, un augstprātība nāk priekš bojā ejas.</div></div>
<div class="par"><div class="verse" verse="19"><div class="verse-label">19</div>Ir labāk būt pazemīgā prātā ar nabagiem nekā dalīties laupījumā ar augstprātīgiem.</div></div>
<div class="par"><div class="verse" verse="20"><div class="verse-label">20</div>Kas kādu lietu gudri vada, tas atrod laimi, un svētīts ir tas, kas paļaujas uz To Kungu.</div></div>
<div class="par"><div class="verse" verse="21"><div class="verse-label">21</div>Sapratīgu cilvēku daudzina kā zinīgu vīru, un mīlīgas runas un vārdi ir visai pamācoši.</div></div>
<div class="par"><div class="verse" verse="22"><div class="verse-label">22</div>Gudrība ir dzīvības avots tam, kam tā ir, bet ģeķu pamācība ir ģeķība.</div></div>
<div class="par"><div class="verse" verse="23"><div class="verse-label">23</div>Zinīga sirds māca savu muti un vairo uz savām lūpām atzīšanu.</div></div>
<div class="par"><div class="verse" verse="24"><div class="verse-label">24</div>Laipnīgas runas ir kā medus kāres, tās nomierina dvēseli un atspirdzina kaulus kā zāles.</div></div>
<div class="par"><div class="verse" verse="25"><div class="verse-label">25</div>Dažam cilvēkam kāds ceļš iesākumā visai patīk, bet beigu beigās tas viņu tomēr noved nāvē.</div></div>
<div class="par"><div class="verse" verse="26"><div class="verse-label">26</div>Strādnieks nopūlas paša labā, jo viņa mute viņu spiež strādāt.</div></div>
<div class="par"><div class="verse" verse="27"><div class="verse-label">27</div>Nikns un nesavaldīgs cilvēks ar savu rīcību rokas pēc nelaimes, un no katras viņa runas verd pretī liesmaina svelme.</div></div>
<div class="par"><div class="verse" verse="28"><div class="verse-label">28</div>Aplams cilvēks izraisa asu vārdu maiņu un nesaskaņas, un aprunātājs sarīda draugus citu pret citu.</div></div>
<div class="par"><div class="verse" verse="29"><div class="verse-label">29</div>Noziedzīgais gan vilina savu tuvāko, bet neizved viņu ne uz kādu labu ceļu.</div></div>
<div class="par"><div class="verse" verse="30"><div class="verse-label">30</div>Kas met ar acīm, nedomā neko labu, kas lūpas kopā sakož, tas ir gatavs darīt ļaunu darbu.</div></div>
<div class="par"><div class="verse" verse="31"><div class="verse-label">31</div>Sirmi mati ir goda vainags, kas iegūstams, ejot pa taisnu ceļu.</div></div>
<div class="par"><div class="verse" verse="32"><div class="verse-label">32</div>Pacietīgais ir labāks nekā stiprais, un, kas ir kungs pats pār savu garu un sirdi, tas ir labāks par to, kas iekaro pilsētas.</div></div>
<div class="par"><div class="verse" verse="33"><div class="verse-label">33</div>Meslus met klēpī, bet tie iekrīt tur tā, kā to grib Tas Kungs.</div></div>
    </body>
</html>
