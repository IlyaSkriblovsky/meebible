
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tā saka Tas Kungs uz Kīru, Savu svaidīto: "Kīru Es satvēru pie viņa labās rokas, lai pakļautu tautas viņa priekšā, lai noraisītu ķēniņiem no viņu gurniem zobenu saites, lai atvērtu durvis viņa priekšā un lai vārti viņa priekšā nepaliktu aizslēgti.</div></div>
<div class="par"><div class="verse" verse="2"><div class="verse-label">2</div>Es iešu tavā priekšā un līdzināšu nelīdzenās tekas, Es satriekšu vara durvis un salauzīšu dzelzs aizšaujamos.</div></div>
<div class="par"><div class="verse" verse="3"><div class="verse-label">3</div>Es nodošu tev tumsā paglabātās mantas un paslēptos dārgumus, lai tu atzīsti, ka Es esmu Tas Kungs, Israēla Dievs, kas tevi saucis tavā vārdā.</div></div>
<div class="par"><div class="verse" verse="4"><div class="verse-label">4</div>Jēkaba, Sava kalpa, dēļ un Israēla, Sava izredzētā, dēļ Es tevi nosaucu tavā vārdā un devu tev cienījamu vārdu, kur tu Mani vēl nepazini.</div></div>
<div class="par"><div class="verse" verse="5"><div class="verse-label">5</div>Es esmu Tas Kungs, un cita nav neviena; bez Manis neviena Dieva nav. Es tevi apbruņoju, jebšu tu Mani nepazini,</div></div>
<div class="par"><div class="verse" verse="6"><div class="verse-label">6</div>lai atzītu no saules lēkta līdz saules rietam, ka bez Manis cita nav neviena. Es esmu Tas Kungs, un cita nav neviena!</div></div>
<div class="par"><div class="verse" verse="7"><div class="verse-label">7</div>Es, kas radu gaismu un veidoju arī tumsību, kas dod svētību, bet arī ļaunu; Es esmu Tas Kungs, kas visu to dara!</div></div>
<div class="par"><div class="verse" verse="8"><div class="verse-label">8</div>Lieciet mirgot, jūs debesis, no augšas svētībai, un mākoņi lai izlej taisnību pār zemi! Lai zeme atver savu klēpi, lai uzplaukst pestīšana, un lai tai līdzi izaug taisnība! Es, Tas Kungs, pats to tā esmu radījis.</div></div>
<div class="par"><div class="verse" verse="9"><div class="verse-label">9</div>Bēdas tam, kam nesaskaņas ar savu radītāju, lauskai starp māla trauku lauskām! Vai tad māls var sacīt savam veidotājam: ko tu te dari? - Jeb vai tas darbs, ko tu dari, tev sacīs: tev jau nav roku?</div></div>
<div class="par"><div class="verse" verse="10"><div class="verse-label">10</div>Bēdas tam, kas uz kādu tēvu saka: kādēļ tev bērni? - vai uz kādu māti: kādēļ tu dzemdē?</div></div>
<div class="par"><div class="verse" verse="11"><div class="verse-label">11</div>Tā saka Tas Kungs, Israēla Svētais, viņa radītājs: par nākamām lietām jautājiet Mani! Manus dēlus un Manu roku darbu atstājiet Man!</div></div>
<div class="par"><div class="verse" verse="12"><div class="verse-label">12</div>Es radīju zemi un cilvēkus zemes virsū; Manas rokas izklāja debesis, un Es vadīju visu to zvaigžņu pulku.</div></div>
<div class="par"><div class="verse" verse="13"><div class="verse-label">13</div>Es viņu, Kīru, atmodināju taisnīgumā, un Es līdzināšu visus viņa ceļus. Viņš atkal uzcels Manu pilsētu un atbrīvos Manus cietumniekus un ne par naudu, ne arī par dāvanām!" saka Tas Kungs Cebaots.</div></div>
<div class="par"><div class="verse" verse="14"><div class="verse-label">14</div>Tā saka Tas Kungs: "Ēģiptes bagātība un Etiopijas un sabiešu, liela auguma vīru, peļņa plūdīs pāri pie tevis un tev piederēs; viņi vilksies tev pakaļ, viņi nāks pie tevis važās saistīti, zemosies tavā priekšā un lūgsies tevi, sacīdami: tikai ar tevi ir Dievs, un nav cita Dieva!"</div></div>
<div class="par"><div class="verse" verse="15"><div class="verse-label">15</div>Tiešām, Tu esi noslēpumains Dievs, Israēla Dievs un Glābējs!</div></div>
<div class="par"><div class="verse" verse="16"><div class="verse-label">16</div>Tie visi paliks kaunā un par apsmieklu, visi aizies ar kaunu, kas darina elka dievus!</div></div>
<div class="par"><div class="verse" verse="17"><div class="verse-label">17</div>Bet Israēls atradīs glābšanu ar Tā Kunga palīdzību, mūžīgu glābšanu; jūs nepaliksit kaunā, nedz arī par apsmieklu mūžīgi mūžam.</div></div>
<div class="par"><div class="verse" verse="18"><div class="verse-label">18</div>Tā saka Tas Kungs, kas radīja debesis, Dievs, kas veidoja zemi, - Viņš to nav radījis kā tukšu vietu, bet lai tā būtu apdzīvota. "Vienīgi Es esmu Tas Kungs, cita nav neviena!</div></div>
<div class="par"><div class="verse" verse="19"><div class="verse-label">19</div>Es nerunāju slepenībā, nedz arī kādā tumšā zemes stūrī; Es neesmu arī teicis Jēkaba pēcnācējiem: velti jūs Mani meklējat! - Es, Tas Kungs, runāju taisnību un sludinu patiesību.</div></div>
<div class="par"><div class="verse" verse="20"><div class="verse-label">20</div>Sapulcējieties un nāciet šurp, visas izglābtās tautas! Neprātīgi ir tie, kas nēsā sev līdzi koka tēlus un pielūdz tādu dievu, kas nevar palīdzēt.</div></div>
<div class="par"><div class="verse" verse="21"><div class="verse-label">21</div>Celiet priekšā pārrunām jautājumu, kas jūs nodarbina, un apspriedieties visi kopā! Kas kopš seniem laikiem to jau darījis zināmu, to pasludinājis? Vai ne Es, Tas Kungs, kas vienīgi ir Dievs? Bez Manis nav cita patiesa Dieva un Glābēja!</div></div>
<div class="par"><div class="verse" verse="22"><div class="verse-label">22</div>Griezieties pie Manis, tad jūs būsit glābti, visi zemes gali! Jo vienīgi Es esmu Dievs, un cita nav neviena!</div></div>
<div class="par"><div class="verse" verse="23"><div class="verse-label">23</div>Es zvērēju pats pie Sevis, taisnība izgāja no Manas mutes un vārds, kas paliek nesatricināms, proti, ka Manā priekšā locīsies visi ceļi un Man zvērēs ikviena mēle!</div></div>
<div class="par"><div class="verse" verse="24"><div class="verse-label">24</div>Vienīgi tai Kungā - tā liecinās - ir pilnvērtīga taisnība un spēks; un tie ies pie Viņa, bet paliks kaunā visi, kas Viņam tik naidīgi bija pretojušies.</div></div>
<div class="par"><div class="verse" verse="25"><div class="verse-label">25</div>Viss Israēla dzimums atradīs taisnību pie Tā Kunga un leposies ar to."</div></div>
    </body>
</html>
