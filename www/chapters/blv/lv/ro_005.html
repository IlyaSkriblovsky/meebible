
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad nu mums, ticībā taisnotiem, ir miers ar Dievu caur mūsu Kungu Jēzu Kristu.</div></div>
<div class="par"><div class="verse" verse="2"><div class="verse-label">2</div>Ar Viņa gādību mēs, kas ticam, esam iegājuši tai žēlastībā, kurā stāvam un teicam sevi laimīgus cerībā iemantot dievišķo godību.</div></div>
<div class="par"><div class="verse" verse="3"><div class="verse-label">3</div>Bet ne vien par to: mēs teicam sevi laimīgus arī savās ciešanās, zinādami, ka ciešanas rada izturību,</div></div>
<div class="par"><div class="verse" verse="4"><div class="verse-label">4</div>izturība - pastāvību, pastāvība - cerību,</div></div>
<div class="par"><div class="verse" verse="5"><div class="verse-label">5</div>bet cerība nepamet kaunā, jo mūsu sirdīs izlieta Dieva mīlestība ar Svēto Garu, kas mums dots.</div></div>
<div class="par"><div class="verse" verse="6"><div class="verse-label">6</div>Jo Kristus par mums bezdievīgajiem ir miris tanī laikā, kad vēl bijām nespēcīgi.</div></div>
<div class="par"><div class="verse" verse="7"><div class="verse-label">7</div>Neviens tik lēti nemirs par kādu taisno. Par to, kas labs, jau drīzāk kāds ir gatavs mirt.</div></div>
<div class="par"><div class="verse" verse="8"><div class="verse-label">8</div>Bet Dievs Savu mīlestību uz mums pierāda ar to, ka Kristus par mums miris, kad vēl bijām grēcinieki.</div></div>
<div class="par"><div class="verse" verse="9"><div class="verse-label">9</div>Jo vairāk tagad, taisnoti ar Viņa asinīm, caur Viņu tiksim izglābti no dusmības.</div></div>
<div class="par"><div class="verse" verse="10"><div class="verse-label">10</div>Jo, ja mēs, kas bijām naidā ar Dievu, tikām salīdzināti ar Viņu Viņa Dēla nāvē, cik daudz vairāk, salīdzināti būdami, tiksim izglābti Viņa dzīvībā!</div></div>
<div class="par"><div class="verse" verse="11"><div class="verse-label">11</div>Bet tas vēl nav viss: mēs pat varam sevi laimīgus teikt Dievā caur mūsu Kungu Jēzu Kristu, kurā tagad esam ieguvuši salīdzināšanu.</div></div>
<div class="par"><div class="verse" verse="12"><div class="verse-label">12</div>Tātad, kā viena cilvēka vainas dēļ pasaulē ienācis grēks un ar grēku - nāve, tā visu cilvēku dzīvē ienākusi nāve, jo visi viņi ir grēkojuši;</div></div>
<div class="par"><div class="verse" verse="13"><div class="verse-label">13</div>jo arī līdz bauslībai pasaulē bija grēks, bet grēku nepielīdzina, ja nav bauslības,</div></div>
<div class="par"><div class="verse" verse="14"><div class="verse-label">14</div>bet nāve valdīja arī no Ādama līdz Mozum pār tiem, kuru grēks nebija līdzīgs Ādama pārkāpumam. - Šis nu ir nākamā Ādama pirmtēls.</div></div>
<div class="par"><div class="verse" verse="15"><div class="verse-label">15</div>Bet žēlastības dāvana neatbilst pārkāpumam: viena cilvēka pārkāpuma dēļ neskaitāmi ir miruši, bet Dieva žēlastība un viena cilvēka - Jēzus Kristus - nepelnītā žēlastības dāvana daudz vairāk nākusi pār šiem neskaitāmajiem.</div></div>
<div class="par"><div class="verse" verse="16"><div class="verse-label">16</div>Tāpat dāvanai par iemeslu nav viena cilvēka pārkāpums: jo sods gan ir nācis viena pārkāpuma dēļ un nesis pazudināšanu, bet žēlastības dāvana nākusi daudzu pārkāpumu dēļ un nesusi taisnošanu.</div></div>
<div class="par"><div class="verse" verse="17"><div class="verse-label">17</div>Jo, ja jau viena cilvēka pārkāpuma dēļ nāve caur šo vienu kļuvusi par valdnieci, cik daudz vairāk tie, kas saņēmuši žēlastības un taisnības dāvanas pārpilnību, kļūs dzīvības valdnieki caur šo vienu Jēzu Kristu!</div></div>
<div class="par"><div class="verse" verse="18"><div class="verse-label">18</div>Tātad, kā viena cilvēka pārkāpuma dēļ pār visiem nākusi pazudināšana, gluži tāpat viena cilvēka taisnības darbs visiem nes taisnošanu uz dzīvību.</div></div>
<div class="par"><div class="verse" verse="19"><div class="verse-label">19</div>Jo, kā ar viena cilvēka nepaklausību neskaitāmi kļuvuši grēcinieki, tāpat ar viena cilvēka paklausību neskaitāmi kļūs taisnoti.</div></div>
<div class="par"><div class="verse" verse="20"><div class="verse-label">20</div>Bet bauslība ienākusi starpā, lai pārkāpums vairotos; bet, kur vairojies grēks, tur pārpārim vairojusies žēlastība,</div></div>
<div class="par"><div class="verse" verse="21"><div class="verse-label">21</div>lai, tāpat kā līdz šim grēks ir valdījis nāvē, turpmāk valdītu žēlastība caur taisnību uz mūžīgu dzīvību, caur mūsu Kungu Jēzu Kristu.</div></div>
    </body>
</html>
