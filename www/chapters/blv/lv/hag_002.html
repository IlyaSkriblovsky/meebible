
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Septītā mēneša divdesmit pirmajā dienā atklājās Tā Kunga vārds caur pravieti Hagaju:</div></div>
<div class="par"><div class="verse" verse="2"><div class="verse-label">2</div>"Uzrunā Zerubābelu, Šealtiēla dēlu, Jūdas pārvaldnieku, un Jozuu, Jocadaka dēlu, augsto priesteri, un atlikušos ļaudis un saki tā:</div></div>
<div class="par"><div class="verse" verse="3"><div class="verse-label">3</div>kas vēl ir palicis no jūsu vidus, kas šo namu ir redzējuši tā kādreizējā godībā, un kā jūs šo namu redzat tagad? Vai nav tiesa: tas ir it kā nekas pret agrāko?</div></div>
<div class="par"><div class="verse" verse="4"><div class="verse-label">4</div>Un tagad, Zerubābel, ņemies drosmi, saka Tas Kungs, pildies ar jaunu drosmi arī tu, Jozua, Jocadaka dēls, tu augstais priesteri! Esi droša savā rīcībā, visa šīs zemes tauta, saka Tas Kungs, un strādājiet, jo Es esmu ar jums! - saka Tas Kungs Cebaots.</div></div>
<div class="par"><div class="verse" verse="5"><div class="verse-label">5</div>Apsolījums, ko Es jums devu, izejot no Ēģiptes zemes, paliek spēkā, un Mans Gars valda jūsu vidū: nebīstieties!</div></div>
<div class="par"><div class="verse" verse="6"><div class="verse-label">6</div>Jo tā saka Tas Kungs Cebaots: vēl tikai īss brīdis, ka Es satricināšu debesis un zemi, jūru un sauszemi.</div></div>
<div class="par"><div class="verse" verse="7"><div class="verse-label">7</div>Jā, Es sakustināšu visas tautas; tad nāks šurp visu tautu bagātības, un Es darīšu šo namu pilnu krāšņuma, saka Tas Kungs Cebaots,</div></div>
<div class="par"><div class="verse" verse="8"><div class="verse-label">8</div>Man pieder sudrabs, un Man pieder zelts, saka Tas Kungs Cebaots,</div></div>
<div class="par"><div class="verse" verse="9"><div class="verse-label">9</div>un šā pēdējā nama krāšņumam jābūt lielākam, nekā bija pirmā krāšņums un godība, tā saka Tas Kungs Cebaots, un Es gribu dāvināt mieru šai vietā," saka Tas Kungs Cebaots.</div></div>
<div class="par"><div class="verse" verse="10"><div class="verse-label">10</div>Dārija otrā valdīšanas gada devītā mēneša divdesmit ceturtajā dienā nāca Tā Kunga vārds pār pravieti Hagaju:</div></div>
<div class="par"><div class="verse" verse="11"><div class="verse-label">11</div>"Tā saka Tas Kungs Cebaots: apjautājies priesteriem par bauslību un saki:</div></div>
<div class="par"><div class="verse" verse="12"><div class="verse-label">12</div>ja kāds savu drēbju ielokā nestu svētītu gaļu un ja viņš ar šo ieloku pieskartos pie maizes, saknēm, vīna, eļļas vai vispār pie kādas barības, vai tā tad kļūtu svēta?" Priesteri atbildēja un teica: "Nē, nekļūtu!"</div></div>
<div class="par"><div class="verse" verse="13"><div class="verse-label">13</div>Hagajs tad jautāja tālāk: "Bet, ja kāds kļūtu nešķīsts no miroņa un pēc tam pieskartos kādai no šām lietām, vai tās kļūtu nešķīstas?" Priesteri atbildēja un teica: "Tiešām, tās kļūtu nešķīstas!"</div></div>
<div class="par"><div class="verse" verse="14"><div class="verse-label">14</div>Te nu Hagajs aizrādīja: "Ja tā, tad arī šī tauta un visi šie ļaudis Manā priekšā, saka Tas Kungs, un visi viņu roku darbi un viss, ko viņi nes upuriem, ir nešķīsts!</div></div>
<div class="par"><div class="verse" verse="15"><div class="verse-label">15</div>Padomājiet tomēr savā sirdī par laiku no šīs dienas atpakaļ līdz agrākam laikam, kā bija, pirms lika akmeni uz akmens Tā Kunga namam!</div></div>
<div class="par"><div class="verse" verse="16"><div class="verse-label">16</div>Ja kāds pienāca pie neizkultas labības kaudzes, kurā būtu bijis jābūt divdesmit mēriem, tad tur bija tikai desmit; un, ja viņš pienāca pie vīna spaida, sagaidīdams saņemt piecdesmit spaiņu, tad iznāca tikai divdesmit.</div></div>
<div class="par"><div class="verse" verse="17"><div class="verse-label">17</div>Jo Es jūs piemeklēju ar sausumu, ar labības rūsu un dzelti un krusu ikvienā jūsu darbā, un tomēr jūs neatgriezāties pie Manis, saka Tas Kungs.</div></div>
<div class="par"><div class="verse" verse="18"><div class="verse-label">18</div>Tad nu raugaities uz to, kas notiks turpmāk, skaitot no šās dienas un vēl drusku atpakaļ, proti, sākot ar devītā mēneša divdesmit ceturto dienu - dienu, kad Tā Kunga namam likts pamats; raugaities un vērojiet uzmanīgi,</div></div>
<div class="par"><div class="verse" verse="19"><div class="verse-label">19</div>vai sēklas labība joprojām vēl paliek klētī un vai vīna un vīģes koks, granātābele un eļļas koks arī turpmāk vēl nenes nekādus augļus. Ar šo dienu sākot, Es gribu jums piešķirt svētību."</div></div>
<div class="par"><div class="verse" verse="20"><div class="verse-label">20</div>Un Tā Kunga vārds otrreiz nāca pār Hagaju tā paša mēneša divdesmit ceturtajā dienā:</div></div>
<div class="par"><div class="verse" verse="21"><div class="verse-label">21</div>"Saki Zerubābelam, Jūdas pārvaldniekam, un pastāsti viņam: Es sakustināšu debesis un zemi,</div></div>
<div class="par"><div class="verse" verse="22"><div class="verse-label">22</div>un Es apgāzīšu ķēniņu troņus un iznīcināšu citu tautu varenās ķēniņu valstis; Es apgāzīšu kaujas ratus kopā ar braucējiem, kritīs no zobena zirgi un jātnieki cīņā cits pret citu.</div></div>
<div class="par"><div class="verse" verse="23"><div class="verse-label">23</div>Tanī pašā dienā, saka Tas Kungs Cebaots, Es tevi, Zerubābel, Šealtiēla dēlu, Savu kalpu, ņemšu Savā zināšanā, saka Tas Kungs, un turēšu tevi kā zīmoga gredzenu, jo Es tevi esmu izredzējis!" saka Tas Kungs Cebaots.</div></div>
    </body>
</html>
