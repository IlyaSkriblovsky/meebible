
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs sacīja Mozum: "Runā ar priesteriem, Ārona dēliem, un saki tiem: lai ne pie viena mirušā neviens priesteris savā tautā nepaliek nešķīsts,</div></div>
<div class="par"><div class="verse" verse="2"><div class="verse-label">2</div>kā tik vien pie sava asinsrada mirstīgās miesas: pie savas mātes, sava tēva, sava dēla, savas meitas vai sava brāļa</div></div>
<div class="par"><div class="verse" verse="3"><div class="verse-label">3</div>un pie savas māsas, kas vēl ir jaunava un dzīvo viņa tuvumā, un tai vēl nav bijis vīra - pie tām viņš drīkst palikt nešķīsts.</div></div>
<div class="par"><div class="verse" verse="4"><div class="verse-label">4</div>Bet, kas kļuvis nešķīsts, nevar palikt valdnieks pār savu tautu.</div></div>
<div class="par"><div class="verse" verse="5"><div class="verse-label">5</div>Uz savas galvas viņiem nebūs izdzīt matus, nedz apgriezt savu bārdu, nedz iegriezt kādas zīmes savā miesā.</div></div>
<div class="par"><div class="verse" verse="6"><div class="verse-label">6</div>Viņiem jābūt svētiem savam Dievam, un viņi nedrīkst sava Dieva Vārdu sagānīt, jo viņi ir tie, kas upurē Tā Kunga uguns upurus, viņi kā upuri Dievam atnes maizi; tāpēc viņiem jābūt svētiem.</div></div>
<div class="par"><div class="verse" verse="7"><div class="verse-label">7</div>Netikli vai piesmietu tiem nebūs apņemt, arī sievu, kas sava vīra atstādināta, viņiem nebūs ņemt, jo viņš ir savam Dievam svēts.</div></div>
<div class="par"><div class="verse" verse="8"><div class="verse-label">8</div>Tāpēc turi to par svētu, jo viņš ir tas, kas upurē tava Dieva maizi; viņš lai tev ir svēts, jo Es esmu svēts - Es, Tas Kungs, kas liek jums būt svētiem.</div></div>
<div class="par"><div class="verse" verse="9"><div class="verse-label">9</div>Un, ja kāda priestera meita piekopj netiklību, tad tā sagāna sava tēva svētumu; to būs ar uguni sadedzināt.</div></div>
<div class="par"><div class="verse" verse="10"><div class="verse-label">10</div>Bet augstajam priesterim savu brāļu starpā, kura galva ir svaidīta ar svaidāmo eļļu un kas ticis svaidīts un iesvētīts, un apģērbts ar svētām drēbēm, tas lai audzē brīvi uz savas galvas matus, un viņš lai nesaplēš savas drēbes.</div></div>
<div class="par"><div class="verse" verse="11"><div class="verse-label">11</div>Viņš lai neiet ne pie viena miroņa; ne pie sava tēva, ne pie savas mātes tas nedrīkst kļūt nešķīsts.</div></div>
<div class="par"><div class="verse" verse="12"><div class="verse-label">12</div>No svētnīcas tas lai neiziet, ka viņš nesagāna sava Dieva svēto vietu, jo viņa Dieva svaidāmās eļļas svētība ir uz viņa galvas,- Es esmu Tas Kungs!</div></div>
<div class="par"><div class="verse" verse="13"><div class="verse-label">13</div>Lai viņš ņem sievu viņas jaunavībā.</div></div>
<div class="par"><div class="verse" verse="14"><div class="verse-label">14</div>Atraitni vai atstādinātu sievu, piesmietu netikli, visas tādas lai viņš neņem; bet lai viņš ņem sev sievu vienīgi no savas tautas jaunavām,</div></div>
<div class="par"><div class="verse" verse="15"><div class="verse-label">15</div>ka viņš savus pēcnācējus savā tautā nesagāna, jo Es esmu Tas Kungs, kas viņu dara svētu."</div></div>
<div class="par"><div class="verse" verse="16"><div class="verse-label">16</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="17"><div class="verse-label">17</div>"Runā uz Āronu un saki: ja kādam no taviem pēcnācējiem viņu paaudzēs ir kaut kāda vaina, tad tāds lai netuvojas, lai pienestu maizi kā upuri savam Dievam.</div></div>
<div class="par"><div class="verse" verse="18"><div class="verse-label">18</div>Jo cilvēks, kam vien kāda miesas vaina, lai Man netuvojas - nedz akls, nedz klibs, nedz ar bojātu degunu, nedz arī kroplis,</div></div>
<div class="par"><div class="verse" verse="19"><div class="verse-label">19</div>nedz arī cilvēks, kam lauzta kāja vai lauzta roka,</div></div>
<div class="par"><div class="verse" verse="20"><div class="verse-label">20</div>nedz tāds, kam ir kupris vai kas sevišķi izdilis, nedz tāds, kam balts plankums acu ābolā, nedz kam kraupis, nedz kam ēģiptiešu ēde, nedz kam vaina dzimumorgānos.</div></div>
<div class="par"><div class="verse" verse="21"><div class="verse-label">21</div>Neviens vīrs no priestera Ārona dzimuma, kam vien kāda vaina, lai netuvojas, lai pienestu uguns upurus Tā Kunga priekšā; viņam ir vaina; un viņš lai netuvojas, lai pienestu maizi kā upuri savam Dievam.</div></div>
<div class="par"><div class="verse" verse="22"><div class="verse-label">22</div>Bet sava Dieva maizi viņš var ēst, gan no tām vissvētākām, gan no tām svētām dāvanām.</div></div>
<div class="par"><div class="verse" verse="23"><div class="verse-label">23</div>Bet lai viņš neiet pie priekškara, un lai viņš netuvojas altārim, tāpēc ka viņam ir vaina, lai tas nesagāna Manu svētnīcu, jo Es esmu Tas Kungs, kas dara tos svētus."</div></div>
<div class="par"><div class="verse" verse="24"><div class="verse-label">24</div>Un Mozus to sacīja Āronam un viņa dēliem un visiem Israēla bērniem.</div></div>
    </body>
</html>
