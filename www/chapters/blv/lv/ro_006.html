
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ko lai nu sakām? Vai paliksim grēkā, lai vairojas žēlastība? Nekādā ziņā ne!</div></div>
<div class="par"><div class="verse" verse="2"><div class="verse-label">2</div>Kā lai mēs, kas grēkam esam miruši, vēl dzīvojam tajā?</div></div>
<div class="par"><div class="verse" verse="3"><div class="verse-label">3</div>Jeb vai jums nav zināms, ka mēs visi, kas Jēzus Kristus Vārdā esam kristīti, esam iegremdēti Viņa nāvē?</div></div>
<div class="par"><div class="verse" verse="4"><div class="verse-label">4</div>Jo mēs līdz ar Viņu kristībā esam aprakti nāvē, lai, tāpat kā Kristus Sava Tēva godības spēkā uzcelts no mirušiem, arī mēs dzīvotu atjaunotā dzīvē.</div></div>
<div class="par"><div class="verse" verse="5"><div class="verse-label">5</div>Jo, ja mēs Viņam esam kļuvuši līdzīgi nāvē, mēs būsim tādi arī augšāmcelšanā.</div></div>
<div class="par"><div class="verse" verse="6"><div class="verse-label">6</div>Jo mēs saprotam, ka mūsu vecais cilvēks ticis līdzi krustā sists, lai tiktu iznīcināta grēkam pakļautā miesa un lai mēs vairs nekalpotu grēkam,</div></div>
<div class="par"><div class="verse" verse="7"><div class="verse-label">7</div>jo, kas nomiris, tas ir taisnots no grēka.</div></div>
<div class="par"><div class="verse" verse="8"><div class="verse-label">8</div>Bet, ja mēs ar Kristu esam miruši, tad mēs - tāda ir mūsu ticība - arī dzīvosim kopā ar Viņu.</div></div>
<div class="par"><div class="verse" verse="9"><div class="verse-label">9</div>Jo mēs zinām, ka no mirušiem uzmodinātais Kristus vairs nemirst: nāvei nav vairs varas pār Viņu,</div></div>
<div class="par"><div class="verse" verse="10"><div class="verse-label">10</div>jo mirdams Viņš reiz par visām reizēm nomiris grēkam, bet, dzīvs būdams, Viņš dzīvo Dievam.</div></div>
<div class="par"><div class="verse" verse="11"><div class="verse-label">11</div>Tāpat spriediet arī jūs pār sevi, ka esat miruši grēkam, bet Jēzū Kristū dzīvojat Dievam.</div></div>
<div class="par"><div class="verse" verse="12"><div class="verse-label">12</div>Tāpēc lai grēks nevalda jūsu mirstīgajā miesā! Neklausait vairs viņas iekārēm!</div></div>
<div class="par"><div class="verse" verse="13"><div class="verse-label">13</div>Nenododiet arī savus locekļus par netaisnības ieročiem grēkam, bet nododiet sevi pašus Dievam kā tādi, kas no mirušiem kļuvuši dzīvi, un savus locekļus par taisnības ieročiem Dievam.</div></div>
<div class="par"><div class="verse" verse="14"><div class="verse-label">14</div>Tad grēks vairs nebūs jūsu kungs; jo jūs neesat padoti bauslībai, bet žēlastībai.</div></div>
<div class="par"><div class="verse" verse="15"><div class="verse-label">15</div>Ko nu tālāk? Vai lai grēkojam, tāpēc ka neesam padoti bauslībai, bet žēlastībai? Nekādā ziņā ne!</div></div>
<div class="par"><div class="verse" verse="16"><div class="verse-label">16</div>Vai nezināt, ka tam, kam jūs sevi nododat par paklausīgiem kalpiem, jums arī kā kalpiem jāklausa, vai nu grēkam uz nāvi, vai paklausībai Dievam - uz taisnību.</div></div>
<div class="par"><div class="verse" verse="17"><div class="verse-label">17</div>Bet pateicība Dievam, ka jūs, kas bijāt grēka vergi, no sirds esat kļuvuši paklausīgi tai mācībai, kurā esat mācīti,</div></div>
<div class="par"><div class="verse" verse="18"><div class="verse-label">18</div>un, no grēka atsvabināti, kalpojat taisnībai.</div></div>
<div class="par"><div class="verse" verse="19"><div class="verse-label">19</div>Es runāju cilvēcīgi jūsu cilvēcīgās vājības dēļ, jo, tāpat kā jūs senāk savus locekļus bijāt nodevuši par vergiem netikumībai un netaisnībai, kalpodami netaisnībai, tā tagad nododiet savus locekļus par kalpiem taisnībai, lai kļūtu svēti.</div></div>
<div class="par"><div class="verse" verse="20"><div class="verse-label">20</div>Jo, kamēr jūs bijāt grēka vergi, jūs neklausījāt taisnībai.</div></div>
<div class="par"><div class="verse" verse="21"><div class="verse-label">21</div>Kādi bija jūsu toreizējās dzīves augļi? Tādi, par kuriem jums tagad jākaunas! Viņu gals ir nāve!</div></div>
<div class="par"><div class="verse" verse="22"><div class="verse-label">22</div>Bet tagad, kad jūs esat atsvabināti no grēka un esat kļuvuši par Dieva kalpiem, jūsu ieguvums ir svēttapšana un tās gals - mūžīga dzīvība.</div></div>
<div class="par"><div class="verse" verse="23"><div class="verse-label">23</div>Tātad grēka alga ir nāve, bet Dieva balva ir mūžīga dzīvība Kristū Jēzū, mūsu Kungā.</div></div>
    </body>
</html>
