
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pāvils, Kristus Jēzus kalps, aicināts apustulis, izredzēts sludināt Dieva evaņģēliju,</div></div>
<div class="par"><div class="verse" verse="2"><div class="verse-label">2</div>ko Viņš jau iepriekš apsolījis caur Saviem praviešiem svētajos rakstos</div></div>
<div class="par"><div class="verse" verse="3"><div class="verse-label">3</div>par Savu Dēlu, kas pēc miesas cēlies no Dāvida,</div></div>
<div class="par"><div class="verse" verse="4"><div class="verse-label">4</div>mūsu Kungu Jēzu Kristu, kas ar Savu augšāmcelšanos no mirušiem Svētajā Garā atklājies kā Dieva Dēls spēkā.</div></div>
<div class="par"><div class="verse" verse="5"><div class="verse-label">5</div>Caur Viņu mēs esam saņēmuši žēlastību un apustuļa amatu, lai Viņa Vārdā ticībai pakļautos visas tautas,</div></div>
<div class="par"><div class="verse" verse="6"><div class="verse-label">6</div>pie kurām piederat arī jūs, Jēzus Kristus aicinātie.</div></div>
<div class="par"><div class="verse" verse="7"><div class="verse-label">7</div>Visiem Dieva mīļotiem, aicinātiem svētajiem Romā: žēlastība jums un miers no Dieva, mūsu Tēva, un Kunga Jēzus Kristus!</div></div>
<div class="par"><div class="verse" verse="8"><div class="verse-label">8</div>Visupirms es pateicos savam Dievam caur Jēzu Kristu par jums visiem, jo jūsu ticība tiek daudzināta visā pasaulē.</div></div>
<div class="par"><div class="verse" verse="9"><div class="verse-label">9</div>Dievs, kuram es kalpoju ar savu garu, sludinādams Viņa Dēla evaņģēliju, ir mans liecinieks, ka es jūs nemitīgi pieminu</div></div>
<div class="par"><div class="verse" verse="10"><div class="verse-label">10</div>savās lūgšanās, vienumēr lūgdams, lai reiz pēc Dieva gribas man pašķirtos ceļš pie jums.</div></div>
<div class="par"><div class="verse" verse="11"><div class="verse-label">11</div>Jo es ilgojos jūs redzēt, lai varētu nest kādu garīgu velti jums par stiprinājumu.</div></div>
<div class="par"><div class="verse" verse="12"><div class="verse-label">12</div>Proti, ka es līdz ar jums gūtu iepriecu kopīgajā ticībā, es jūsējā, jūs manējā.</div></div>
<div class="par"><div class="verse" verse="13"><div class="verse-label">13</div>Es negribu jūs atstāt neziņā, brāļi, ka es jau daudzreiz biju apņēmies pie jums nākt, lai gūtu kādu augli arī starp jums, tāpat kā starp citām tautām, bet līdz šim tiku aizkavēts.</div></div>
<div class="par"><div class="verse" verse="14"><div class="verse-label">14</div>Jo es esmu parādnieks grieķiem un barbariem, gudriem un nezinošiem.</div></div>
<div class="par"><div class="verse" verse="15"><div class="verse-label">15</div>Tādēļ arī es esmu gatavs sludināt evaņģēliju jums Romā,</div></div>
<div class="par"><div class="verse" verse="16"><div class="verse-label">16</div>jo es nekaunos Kristus evaņģēlija dēļ: tas ir Dieva spēks par pestīšanu ikvienam, kas tic, jūdam visupirms un arī grieķim.</div></div>
<div class="par"><div class="verse" verse="17"><div class="verse-label">17</div>Jo tajā atklājas Dieva taisnība no ticības uz ticību, kā rakstīts: no ticības taisnais dzīvos.</div></div>
<div class="par"><div class="verse" verse="18"><div class="verse-label">18</div>Jo Dieva dusmība no debesīm parādās pār visu cilvēku bezdievību un netaisnību, kas savā netaisnībā apslāpē patiesību.</div></div>
<div class="par"><div class="verse" verse="19"><div class="verse-label">19</div>Jo, ko par Dievu var zināt, tas viņiem ir atklāts: Dievs pats viņiem to atklājis.</div></div>
<div class="par"><div class="verse" verse="20"><div class="verse-label">20</div>Kopš pasaules radīšanas Viņa neredzamās īpašības, gan Viņa mūžīgais spēks, gan Viņa dievišķība, ir skaidri saredzamas Viņa darbos, tāpēc viņiem nav ar ko aizbildināties.</div></div>
<div class="par"><div class="verse" verse="21"><div class="verse-label">21</div>Jo, zinādami Dievu, viņi to nav turējuši godā kā Dievu un Viņam nav pateikušies, bet savos spriedumos krituši nīcības gūstā un savā sirds neprātā iegrimuši tumsā.</div></div>
<div class="par"><div class="verse" verse="22"><div class="verse-label">22</div>Saukdami sevi par gudriem, tie kļuvuši ģeķi</div></div>
<div class="par"><div class="verse" verse="23"><div class="verse-label">23</div>un apmainījuši neiznīcīgā Dieva godību pret iznīcīgam cilvēkam un putniem, lopiem un rāpuļiem līdzīgiem tēliem.</div></div>
<div class="par"><div class="verse" verse="24"><div class="verse-label">24</div>Tāpēc Dievs viņus viņu sirds kārībās nodevis izvirtībai, kurā viņi paši sākuši sagandēt savas miesas,</div></div>
<div class="par"><div class="verse" verse="25"><div class="verse-label">25</div>tāpēc ka viņi dievišķo patiesību apmainījuši pret meliem un sākuši dievināt un pielūgt radību, atstājot novārtā Radītāju, kas ir augsti teicams mūžīgi, āmen.</div></div>
<div class="par"><div class="verse" verse="26"><div class="verse-label">26</div>Tāpēc Dievs viņus nodevis apkaunojošās kaislībās: sievietes apmainījušas dabisko dzimumu kopdzīvi ar pretdabisko.</div></div>
<div class="par"><div class="verse" verse="27"><div class="verse-label">27</div>Tāpat arī vīrieši, atmezdami dabisko kopdzīvi ar sievieti, cits pret citu iekaisuši savā iekārē, piekopdami netiklību, vīrietis ar vīrieti, paši saņemdami sodu par savu maldīšanos.</div></div>
<div class="par"><div class="verse" verse="28"><div class="verse-label">28</div>Tad nu tāpat, kā viņi nav turējuši cieņā viņiem doto Dieva atziņu, Dievs sagandējis viņu prātu, ka viņi dara to, kas neklājas.</div></div>
<div class="par"><div class="verse" verse="29"><div class="verse-label">29</div>Tie piepildījuši savu dzīvi ar visādiem netikumiem: netaisnību, samaitātību, iekāri, ļaunumu, skaudību, slepkavību, ķildām, krāpšanu, ļaunprātību, mēlnesību,</div></div>
<div class="par"><div class="verse" verse="30"><div class="verse-label">30</div>kļuvuši par neslavas cēlājiem, Dieva nicinātājiem, nekauņām, augstprāšiem, lielībniekiem, ļauna izdomātājiem, vecākiem nepaklausīgiem,</div></div>
<div class="par"><div class="verse" verse="31"><div class="verse-label">31</div>bezprātīgiem, neuzticamiem, cietsirdīgiem, nežēlīgiem.</div></div>
<div class="par"><div class="verse" verse="32"><div class="verse-label">32</div>Pazīdami Dieva taisnību, ka tie, kas tādas lietas dara, ir pelnījuši nāvi, viņi tomēr ne vien paši tā dara, bet vēl priecājas par tiem, kas tā dzīvo.</div></div>
    </body>
</html>
