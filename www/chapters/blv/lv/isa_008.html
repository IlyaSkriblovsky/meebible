
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un vēl Tas Kungs man pavēlēja: "Ņem lielu galdiņu un raksti uz tā ar cilvēka rakstu: Maher šalal haš bas.</div></div>
<div class="par"><div class="verse" verse="2"><div class="verse-label">2</div>Un ņem uzticamus un man zināmus lieciniekus, priesteri Ūriju un Zahariju, Jeberehijas dēlu!"</div></div>
<div class="par"><div class="verse" verse="3"><div class="verse-label">3</div>Pēc tam es aizgāju pie pravietes un tuvo jos tai; kad tā bija tapusi grūta un dzemdēja dēlu, Tas Kungs man sacīja: "Dod viņam vārdu: Maher šalal haš bas!</div></div>
<div class="par"><div class="verse" verse="4"><div class="verse-label">4</div>Jo, iekāms vēl zēns mācēs saukt: mans tēvs, mana māte, - Damaskas mantu un Samarijas laupījumu aiznesīs projām Asīrijas ķēniņam."</div></div>
<div class="par"><div class="verse" verse="5"><div class="verse-label">5</div>Tad Tas Kungs vēl runāja uz mani un man teica:</div></div>
<div class="par"><div class="verse" verse="6"><div class="verse-label">6</div>"Par sodu, tādēļ ka šī tauta neieredz Siloas lēnos ūdeņus un draudzējas ar Recīnu un Remaljas dēlu,</div></div>
<div class="par"><div class="verse" verse="7"><div class="verse-label">7</div>Tas Kungs liks pārvelties pār viņiem varenās un plašās Eifratas upes ūdeņiem, tas ir, Asīrijas ķēniņam ar visu viņa karaspēku. Un tas kā milzu upe izplūdīs pa visām tās pietekām, izkāps ārā no visiem saviem krastiem,</div></div>
<div class="par"><div class="verse" verse="8"><div class="verse-label">8</div>ielauzīsies Jūdā, pāršļāksies pāri tai un pārplūdinās to visu, tā ka ūdens sniegsies iedzīvotājiem līdz kaklam, un ar saviem izplestajiem spārniem piepildīs visu tavu zemi, Imanuēl, cik tālu tā vien sniedzas!"</div></div>
<div class="par"><div class="verse" verse="9"><div class="verse-label">9</div>Esiet sašutušas, tautas, un tomēr trīciet izmisumā! Uzklausait, tālie zemes gali! Taisieties cīņai un tomēr krītiet izmisumā! Taisieties cīņai un tomēr krītiet izmisumā!</div></div>
<div class="par"><div class="verse" verse="10"><div class="verse-label">10</div>Izdomājiet plānu, taču tas nepiepildīsies; pieņemiet lēmumu, bet tas neīstenosies, jo ar mums ir Dievs!</div></div>
<div class="par"><div class="verse" verse="11"><div class="verse-label">11</div>Jo tā Tas Kungs man sacīja, kad Viņa roka mani vadīja un Viņš man lika nestaigāt šās tautas ceļus, runādams man šādus vārdus:</div></div>
<div class="par"><div class="verse" verse="12"><div class="verse-label">12</div>"Neturiet par sazvērestību visu to, ko šī tauta tā sauc, un nebīstieties no tā, no kā šī tauta bīstas, un neturiet to par kaut ko šausmīgu.</div></div>
<div class="par"><div class="verse" verse="13"><div class="verse-label">13</div>Nē, bet turiet gan par svētu To Kungu Cebaotu, bīstieties Viņu, Viņš lai jums iedveš bailes un šausmas!</div></div>
<div class="par"><div class="verse" verse="14"><div class="verse-label">14</div>Tad Viņš būs svētums, un tai pašā laikā Viņš būs par apgrēcības akmeni un par piedauzības klinti abiem Israēla namiem, par valgu un par slazdu Jeruzālemes iedzīvotājiem,</div></div>
<div class="par"><div class="verse" verse="15"><div class="verse-label">15</div>tā ka daudzi no viņiem paklups, pakritīs un sabruks pavisam, sapīsies, apjuks savā rīcībā un kļūs sagūstīti."</div></div>
<div class="par"><div class="verse" verse="16"><div class="verse-label">16</div>Es ieslēgšu Tā Kunga liecības un aizzīmogošu Viņa norādījumus savos mācekļos!</div></div>
<div class="par"><div class="verse" verse="17"><div class="verse-label">17</div>Es cerēšu uz To Kungu, kas paslēpis Savu vaigu Jēkaba namam, un paļaušos uz Viņu!</div></div>
<div class="par"><div class="verse" verse="18"><div class="verse-label">18</div>Redzi, še esmu es un tie bērni, ko Tas Kungs man devis par zīmi un brīnumu Israēlā no Tā Kunga Cebaota, kas mājo Ciānas kalnā.</div></div>
<div class="par"><div class="verse" verse="19"><div class="verse-label">19</div>Bet, kad jums sacīs: "Jums jāprasa zīlniekiem un pareģiem, kas muld un čukst," - tad atsakait: "Vai tad tautai nav jāgriežas pie sava Dieva? Jeb vai tai ar jautājumiem par dzīvajiem jāgriežas pie mirušajiem?</div></div>
<div class="par"><div class="verse" verse="20"><div class="verse-label">20</div>Jāturas pie bauslības un liecības! Ja nē, tad runātam vārdam neausīs rīta gaisma!"</div></div>
<div class="par"><div class="verse" verse="21"><div class="verse-label">21</div>Tie blandīsies apkārt pa visu savu zemi, būdami nelaimīgi un izsalkuši. Izsalkumā un dusmās tie uzvedīsies vai gluži neprātīgi, tie nolādēs savu ķēniņu un savu Dievu.</div></div>
<div class="par"><div class="verse" verse="22"><div class="verse-label">22</div>Lai viņi skatās uz augšu vai uz zemi, visur tiem pretī raudzīsies tikai nomāktība bēdās un tumsa; viņus visus pārņēmis izbaiļu pilns drūmums, un viņi maldās necaurredzamas nakts tumsībā.</div></div>
<div class="par"><div class="verse" verse="23"><div class="verse-label">23</div>Bet tumsa nepaliks ap tiem, kam tagad bailes un bēdas. Kā agrākos laikos Viņš apkaunoja Zebulona zemi un Naftaļa zemi, tā vēlākā laikā Viņš cels godā piejūras ceļu, Aizjordānu, citu tautu Galileju.</div></div>
    </body>
</html>
