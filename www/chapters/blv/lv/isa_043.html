
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet tagad saka Tas Kungs, kas tevi radījis, Jēkab, un tevi veidojis, Israēl: "Nebīsties, jo Es tevi atpestīju; Es tevi saucu tavā vārdā, tu esi Mans!</div></div>
<div class="par"><div class="verse" verse="2"><div class="verse-label">2</div>Kad tu iesi caur ūdeņiem, Es būšu pie tevis, un caur straumēm, tās tevi nepārplūdinās; kad tu iesi caur uguni, tu nesadegsi, uguns liesmas tev nekaitēs!</div></div>
<div class="par"><div class="verse" verse="3"><div class="verse-label">3</div>Jo Es, Tas Kungs, tavs Dievs, Israēla Svētais, esmu tavs glābējs. Es atdodu Ēģipti par tavu atpirkšanas maksu, tāpat arī Etiopiju un Sabu Es dodu par tevi.</div></div>
<div class="par"><div class="verse" verse="4"><div class="verse-label">4</div>Tādēļ ka tu esi dārgs un vērtīgs Manās acīs, Es dodu zemes par tavu izpirkšanu un tautas atlīdzībai par tavu dvēseli.</div></div>
<div class="par"><div class="verse" verse="5"><div class="verse-label">5</div>Nebīsties, jo Es esmu ar tevi! No rīta puses Es atvedīšu atpakaļ tavus tautas brāļus un no vakariem sapulcināšu tavus piederīgos.</div></div>
<div class="par"><div class="verse" verse="6"><div class="verse-label">6</div>Es sacīšu ziemeļiem: atsvabiniet tos! Un dienvidiem Es teikšu: neaizturiet tos! Atvediet Manus dēlus no tālienes un Manas meitas no zemes galiem,</div></div>
<div class="par"><div class="verse" verse="7"><div class="verse-label">7</div>visus, kas nosaukti Manā Vārdā un ko Es esmu radījis Sev par godu, visus, ko Es esmu veidojis un uzturējis!"</div></div>
<div class="par"><div class="verse" verse="8"><div class="verse-label">8</div>Lai ierodas un sanāk kopā tauta, kas ir akla, kaut gan tai ir acis, un kas ir kurla, kaut gan tai ir ausis!</div></div>
<div class="par"><div class="verse" verse="9"><div class="verse-label">9</div>Visas ciltis un visas tautas ir sapulcējušās. Kas viņu starpā var to pasludināt vai likt uzklausīt agrākos pavēstījumus? Lai viņi atved savus lieciniekus, kas to pastiprina, ka tie to dzird, un lai viņi saka: tas ir taisnība!</div></div>
<div class="par"><div class="verse" verse="10"><div class="verse-label">10</div>"Jūs esat Mani liecinieki," tā saka Tas Kungs, "un jūs esat Mani kalpi, ko Es esmu izredzējis, lai jūs to atzīstat un Man ticat, ka Es tas esmu. Priekš Manis neviena cita Dieva nav bijis un pēc Manis neviena cita nebūs,</div></div>
<div class="par"><div class="verse" verse="11"><div class="verse-label">11</div>vienīgi Es esmu Tas Kungs, bez Manis nav cita Glābēja.</div></div>
<div class="par"><div class="verse" verse="12"><div class="verse-label">12</div>To Es jums pasludināju un arī jums palīdzēju; to Es jums teicu, kad jums sveša dieva vēl nebija. Jūs esat Mani liecinieki, tā saka Tas Kungs, un vienīgi Es esmu Dievs.</div></div>
<div class="par"><div class="verse" verse="13"><div class="verse-label">13</div>Arī turpmāk Es palieku tas pats, un nav neviena, kas varētu izglābt no Manas rokas. Kad Es gribu ko darīt, kas to var traucēt?"</div></div>
<div class="par"><div class="verse" verse="14"><div class="verse-label">14</div>Tā sacīja Tas Kungs, jūsu Pestītājs, Israēla Svētais: "Jūsu dēļ Es sūtīju uz Bābeli un gribu visus tās iedzīvotājus aizvest kā bēgļus, arī kaldejus ar viņu laivām, ar ko viņi tā lepojas,</div></div>
<div class="par"><div class="verse" verse="15"><div class="verse-label">15</div>Es esmu Tas Kungs, jūsu Svētais, Israēla radītājs, jūsu ķēniņš!"</div></div>
<div class="par"><div class="verse" verse="16"><div class="verse-label">16</div>Tā saka Tas Kungs, kas paver ceļu pāri jūrai un taku pāri lieliem ūdeņiem,</div></div>
<div class="par"><div class="verse" verse="17"><div class="verse-label">17</div>kas izsūta karā ratus un zirgus, karapulkus un karaspēkus, bet tā, ka tie visi tur guļ un necelsies vairs, tie izplēnējuši un izdzisuši kā izlietoti degļi.</div></div>
<div class="par"><div class="verse" verse="18"><div class="verse-label">18</div>"Nedomājiet vairs par seniem notikumiem un neievērojiet to, kas jau sen bijis!</div></div>
<div class="par"><div class="verse" verse="19"><div class="verse-label">19</div>Redziet, Es veikšu ko jaunu, tas jau parādās, vai jūs to neredzat? Es likšu rasties ceļam tuksnesī un upēm vientuļās kailatnēs.</div></div>
<div class="par"><div class="verse" verse="20"><div class="verse-label">20</div>Meža zvēri būs Man pateicīgi, šakāļi un strausi, ka Es ūdeni esmu devis tuksnesī un upes sausās vietās, lai dzirdinātu Savu tautu, Savu izredzēto tautu;</div></div>
<div class="par"><div class="verse" verse="21"><div class="verse-label">21</div>šī tauta, ko Es esmu Sev izredzējis, lai pauž Manu slavu!</div></div>
<div class="par"><div class="verse" verse="22"><div class="verse-label">22</div>Bet tu, Jēkab, tomēr neesi Mani piesaucis, un tu, Israēl, neesi Manis dēļ pūlējies;</div></div>
<div class="par"><div class="verse" verse="23"><div class="verse-label">23</div>tu neatnesi Man savas avis dedzināmam upurim, nedz Mani godāji ar saviem kaujamiem upuriem. Es tevi nenokalpināju ar ēdamiem upuriem un neapgrūtināju ar Man piešķiramām kvēpināmām balvām.</div></div>
<div class="par"><div class="verse" verse="24"><div class="verse-label">24</div>Tu nepirki Man par naudu smaržīgas kalmes un nemieloji Mani ar savu kaujamo upuru taukiem. Bet tu Mani gan apkaitināji ar saviem grēkiem un Mani apgrūtināji ar saviem noziegumiem.</div></div>
<div class="par"><div class="verse" verse="25"><div class="verse-label">25</div>Es - Es tas esmu, kas izdzēšu tavus noziegumus Manis paša dēļ un nepieminu tavus grēkus.</div></div>
<div class="par"><div class="verse" verse="26"><div class="verse-label">26</div>Atgādini Man notikušo, tiesāsimies; saki, kā tu domā taisnoties?</div></div>
<div class="par"><div class="verse" verse="27"><div class="verse-label">27</div>Jau tavs pirmais tēvs grēkoja, un tavi aizstāvji ir no Manis atkrituši.</div></div>
<div class="par"><div class="verse" verse="28"><div class="verse-label">28</div>Tādēļ Es atņēmu svētnīcas augstajiem vadītājiem Savu svētību, nodevu Jēkabu lāstam un Israēlu kaunam.</div></div>
    </body>
</html>
