
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ījabs atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Patiesi, es jau zinu, ka tas tā ir, un kurš cilvēks ir taisns Dieva priekšā?</div></div>
<div class="par"><div class="verse" verse="3"><div class="verse-label">3</div>Tiešām, ja kāds gribētu tiesāties ar Viņu, tad tam nebūtu iespējams atbildēt ne uz vienu no Viņa tūkstoš jautājumiem.</div></div>
<div class="par"><div class="verse" verse="4"><div class="verse-label">4</div>Ja kāds pat ir gudrs savā sirdsprātā, stiprs spēkā, kurš gan būtu tāds, kas pret Viņu varētu sacelties un palikt sveikā?</div></div>
<div class="par"><div class="verse" verse="5"><div class="verse-label">5</div>Pret Viņu, kas pārceļ kalnus, un tie to nemana, ka Savās dusmās Viņš tos apgāž.</div></div>
<div class="par"><div class="verse" verse="6"><div class="verse-label">6</div>Viņš kustina zemi no viņas vietas, ka tās balsti ļodzās.</div></div>
<div class="par"><div class="verse" verse="7"><div class="verse-label">7</div>Viņš pavēl saulei, tad tā neuzlec, Viņš aizzīmogo ar zīmogu zvaigznes.</div></div>
<div class="par"><div class="verse" verse="8"><div class="verse-label">8</div>Viņš viens pats izpleš pār zemi debesis un soļo pār jūras viļņiem.</div></div>
<div class="par"><div class="verse" verse="9"><div class="verse-label">9</div>Viņš ir tas, kas veidojis Lielo Lāci, Orionu un Sietiņu, un zvaigznes pret dienas vidu.</div></div>
<div class="par"><div class="verse" verse="10"><div class="verse-label">10</div>Viņš dara lielas lietas, ko nevar izprast, un brīnumus, ko nevar izskaitīt.</div></div>
<div class="par"><div class="verse" verse="11"><div class="verse-label">11</div>Redzi, Viņš pats man pāriet pāri, bet es Viņu neieraugu, Viņš paiet garām, bet es Viņu nesamanu.</div></div>
<div class="par"><div class="verse" verse="12"><div class="verse-label">12</div>Redzi, ja Viņš kādu sagrābdams aizrauj, kas Viņam to liegs? Kas Viņam sacīs: ko Tu dari?</div></div>
<div class="par"><div class="verse" verse="13"><div class="verse-label">13</div>Dievs neliks Savām dusmām mitēties, Viņam pakļāvās pat Rahaba palīgi.</div></div>
<div class="par"><div class="verse" verse="14"><div class="verse-label">14</div>Ak kā gan tad es varētu Viņam dot atbildi, kā lai es Viņa priekšā atrastu vārdus?</div></div>
<div class="par"><div class="verse" verse="15"><div class="verse-label">15</div>Un, kaut ar man būtu taisnība, taču es Viņam nespētu atbildēt, bet man nāktos no Viņa izlūgties manas tiesības un žēlastību!</div></div>
<div class="par"><div class="verse" verse="16"><div class="verse-label">16</div>Jebšu es arī sauktu un Viņš man atbildētu, es tomēr nevarētu ticēt, ka Viņš uzklausa manu balsi.</div></div>
<div class="par"><div class="verse" verse="17"><div class="verse-label">17</div>Nē, Viņš mani salauzītu kā vētras brāzmā un bez iemesla pavairotu manas vātis.</div></div>
<div class="par"><div class="verse" verse="18"><div class="verse-label">18</div>Viņš nedod manam garam atspirgt, bet Viņš mani piesātina ar rūgtumu un ciešanām.</div></div>
<div class="par"><div class="verse" verse="19"><div class="verse-label">19</div>Ja spēka vajag, redzi, tad Viņš ir varens, un, ja ir runa par tiesu, kas gan Viņu sauks tiesas priekšā?</div></div>
<div class="par"><div class="verse" verse="20"><div class="verse-label">20</div>Ja man būtu taisnība, tad mana mute pati mani nosodītu, un, ja es būtu bez vainas, tad Viņš mani tomēr padarītu par vainīgu.</div></div>
<div class="par"><div class="verse" verse="21"><div class="verse-label">21</div>Es tiešām esmu sirdsskaidrs! Es daudz neievēroju savu dvēseli, mani daudz nesaista mana dzīve, un savu esmi šai pasaulē es nestatu augsti!</div></div>
<div class="par"><div class="verse" verse="22"><div class="verse-label">22</div>Viss viena alga, tāpēc es saku: Viņš izdeldē sirdsskaidro līdzīgi bezdievim.</div></div>
<div class="par"><div class="verse" verse="23"><div class="verse-label">23</div>Ja Viņš piepeši kādus nevainīgi nonāvē ar sitienu, tad Viņš izzobo tos, kas nevainīgi pārdzīvo izmisumu.</div></div>
<div class="par"><div class="verse" verse="24"><div class="verse-label">24</div>Ja Viņš kādu zemi ir nodevis kāda bezdievja rokā, tad Viņš aizsedz zemes tiesnešu acis. Ja Viņš to nedara, kas tad ir tas, kas to dara?</div></div>
<div class="par"><div class="verse" verse="25"><div class="verse-label">25</div>Manas mūža dienas ir jo straujākas bijušas nekā skrējējs, tās ir aiztecējušas un labuma nav redzējušas.</div></div>
<div class="par"><div class="verse" verse="26"><div class="verse-label">26</div>Tās aizslīd kā niedru pītas laivas, aizsteidzas kā ērglis, kas metas uz barību.</div></div>
<div class="par"><div class="verse" verse="27"><div class="verse-label">27</div>Ja es arī domāju: es gribu aizmirst savas žēlabas, gribu pārmainīt savu izskatu, būt līksms, -</div></div>
<div class="par"><div class="verse" verse="28"><div class="verse-label">28</div>tad mani sagrābj izmisums visu manu sāpju dēļ; es zinu, ka Tu mani neatzīsi par nevainīgu.</div></div>
<div class="par"><div class="verse" verse="29"><div class="verse-label">29</div>Ja man ir jābūt vainīgam, tad kālab man velti nopūlēties?</div></div>
<div class="par"><div class="verse" verse="30"><div class="verse-label">30</div>Un kaut es sevi būtu atkal un atkal mazgājis un arī savas rokas šķīstījis ar sārmu,</div></div>
<div class="par"><div class="verse" verse="31"><div class="verse-label">31</div>taču Tu mani iemērktu bedrē, un manis dēļ pat manas drēbes sajustu riebumu.</div></div>
<div class="par"><div class="verse" verse="32"><div class="verse-label">32</div>Jo Dievs jau nav cilvēks - tāds, kāds es esmu, kam es varētu atbildēt, ar ko es kopā varētu iet pie tiesas.</div></div>
<div class="par"><div class="verse" verse="33"><div class="verse-label">33</div>Mūsu abu starpā nav izlīdzinātāja, kas savu roku varētu uzlikt uz mums abiem.</div></div>
<div class="par"><div class="verse" verse="34"><div class="verse-label">34</div>Kaut Viņš atvilktu no manis Savu rīksti un neļautu Saviem biedinājumiem mani vēl vairāk iztrūcināt,</div></div>
<div class="par"><div class="verse" verse="35"><div class="verse-label">35</div>tad es gribu runāt un nebīties no Viņa, kaut arī tomēr pats sevī es apzinos joprojām sajūtam bailes Viņa priekšā.</div></div>
    </body>
</html>
