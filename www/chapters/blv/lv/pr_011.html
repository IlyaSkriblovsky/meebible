
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Nepareizi svari Tā Kunga acīs ir negantība, bet pilnestīgs svars Viņam sagādā labpatiku.</div></div>
<div class="par"><div class="verse" verse="2"><div class="verse-label">2</div>Kur nāk lepnība, tur nāk arī negods, bet gudrība mīt pazemīgajos.</div></div>
<div class="par"><div class="verse" verse="3"><div class="verse-label">3</div>Sirdsšķīstība vadīs tiklos, bet nelietīga ļaunprātība nievātājus galīgi sagraus.</div></div>
<div class="par"><div class="verse" verse="4"><div class="verse-label">4</div>Manta neko nepalīdzēs Tā Kunga dusmības dienā, bet taisnība glābj no nāves.</div></div>
<div class="par"><div class="verse" verse="5"><div class="verse-label">5</div>Tiklā cilvēka taisnīgums dara līdzenu viņa ceļu, bet bezdievīgais kritīs pats savas bezdievības dēļ.</div></div>
<div class="par"><div class="verse" verse="6"><div class="verse-label">6</div>Tiklo taisnīgums viņus izglābs, bet nievātāji un nicinātāji sapīsies paši savās blēdībās un ļaunprātībās.</div></div>
<div class="par"><div class="verse" verse="7"><div class="verse-label">7</div>Kad bezdievīgs cilvēks mirst, tad visas viņa cerības ir pagalam, un netaisno gaidas iznīkst galīgi.</div></div>
<div class="par"><div class="verse" verse="8"><div class="verse-label">8</div>Taisnīgais tiek atraisīts no savām likstām, un bezdievīgais nāk viņa vietā.</div></div>
<div class="par"><div class="verse" verse="9"><div class="verse-label">9</div>Viltnieka un liekuļa valodas dēļ viņa tuvākais top postā likts, bet taisnie to novēro un paglābjas.</div></div>
<div class="par"><div class="verse" verse="10"><div class="verse-label">10</div>Pilsēta priecājas, kad taisnajiem labi klājas, un gavilē, ja bezdievji iet bojā.</div></div>
<div class="par"><div class="verse" verse="11"><div class="verse-label">11</div>Caur tiklo ļaužu svētību pilsēta tiek paaugstināta, bet bezdievīgo runu dēļ tā tiek sagrauta.</div></div>
<div class="par"><div class="verse" verse="12"><div class="verse-label">12</div>Kas savu tuvāku nievā, ir neprātis, bet sapratīgs vīrs klusē.</div></div>
<div class="par"><div class="verse" verse="13"><div class="verse-label">13</div>Mēlnesis negribot pats atklāj, ko viņš slepeni zina, bet, kam uzticama sirds, tas to noslēpj.</div></div>
<div class="par"><div class="verse" verse="14"><div class="verse-label">14</div>Kur nav krietnas vadības, tur tauta iet bojā, bet, kur daudz sapratīgu padomdevēju, tur viss izdodas labi.</div></div>
<div class="par"><div class="verse" verse="15"><div class="verse-label">15</div>Kas par otru galvo, cietīs zaudējumus, bet, kas no galvošanas sargās, ir drošs.</div></div>
<div class="par"><div class="verse" verse="16"><div class="verse-label">16</div>Labsirdīga sieva iegūst goda pilnu stāvokli, bet varmākas iegūst bagātību.</div></div>
<div class="par"><div class="verse" verse="17"><div class="verse-label">17</div>Žēlsirdīgs cilvēks dara labu pats sev, bet nežēlīgais tomēr nereti skumdina savu garu un ar to kaitē pats savas miesas spēkiem.</div></div>
<div class="par"><div class="verse" verse="18"><div class="verse-label">18</div>Bezdievja darbs būs veltīgs, bet, kas taisnību sēj, tas jau ar to vien veic ko labu.</div></div>
<div class="par"><div class="verse" verse="19"><div class="verse-label">19</div>Taisnība spēcina dzīvei, bet dzīšanās pakaļ ļaunumam ved cilvēku ātrāk nāvē.</div></div>
<div class="par"><div class="verse" verse="20"><div class="verse-label">20</div>Tam Kungam ir visniknākās dusmas par viltīgām un nelietīgām sirdīm, bet tiklie rada Viņā labpatiku.</div></div>
<div class="par"><div class="verse" verse="21"><div class="verse-label">21</div>Ļaunajiem nekas nepalīdz, pat ja viņi arī visi saliktu savas rokas kopā, bet taisno dzimums tiks paglābts.</div></div>
<div class="par"><div class="verse" verse="22"><div class="verse-label">22</div>Skaista sieva bez savaldības un goda ir kā zelta gredzens cūkas purnā.</div></div>
<div class="par"><div class="verse" verse="23"><div class="verse-label">23</div>Ko taisnīgie vēlas, tam būs visnotaļ laimīgi piepildīties, bet bezdievīgo cerība izvērtīsies nelaimē.</div></div>
<div class="par"><div class="verse" verse="24"><div class="verse-label">24</div>Viens labprāt piešķir no savas mantas citam, un tomēr viņam arvienu vairāk krājas; kāds cits ir sīksts pārlieku un tomēr kļūst arvienu nabagāks.</div></div>
<div class="par"><div class="verse" verse="25"><div class="verse-label">25</div>Dvēsele, kas bagātīgi svētī citus, taps stiprināta, un, kas bagātīgi veldzē citus, arī pats kļūs veldzēts.</div></div>
<div class="par"><div class="verse" verse="26"><div class="verse-label">26</div>Kas nelaiž ārā no savām klētīm labību, to ļaudis lād, bet svētība nāk pār to, kas labību pārdod.</div></div>
<div class="par"><div class="verse" verse="27"><div class="verse-label">27</div>Kas cenšas pēc kā laba, tam labs arī gadās, bet, kas dzenas pēc nelaimes, tam arī nepaies tā secen.</div></div>
<div class="par"><div class="verse" verse="28"><div class="verse-label">28</div>Kas palaižas uz savu bagātību, tas ies bojā, bet taisnīgie zaļos kā augoša koka lapas.</div></div>
<div class="par"><div class="verse" verse="29"><div class="verse-label">29</div>Kas pats savu namu apbēdina, tam būs vējš par ieguvumu, un muļķim jābūt par gudrā kalpu.</div></div>
<div class="par"><div class="verse" verse="30"><div class="verse-label">30</div>Taisnīgā auglis ir dzīvības koks, un gudrais iemanto cilvēku sirdis.</div></div>
<div class="par"><div class="verse" verse="31"><div class="verse-label">31</div>Redzi, ja jau taisnīgajam virs zemes tā tiek atmaksāts, cik tad vēl vairāk bezdievim un grēciniekam!</div></div>
    </body>
</html>
