
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida psalms. Klausi, ak, Kungs, manu lūgšanu, ņem vērā manas sirds lūgšanas balsi pēc Savas patiesības un uzklausi mani pēc Savas taisnības!</div></div>
<div class="par"><div class="verse" verse="2"><div class="verse-label">2</div>Un neej tiesā ar Savu kalpu, jo Tavā priekšā nav neviena taisna dzīvajo vidū.</div></div>
<div class="par"><div class="verse" verse="3"><div class="verse-label">3</div>Ienaidnieks vajā manu dvēseli, viņš notriec manu dzīvību pie zemes, viņš grūž mani tumsā kā jau sen nomirušos.</div></div>
<div class="par"><div class="verse" verse="4"><div class="verse-label">4</div>Izmisis ir mans gars, un satraukta krūtīs ir mana sirds.</div></div>
<div class="par"><div class="verse" verse="5"><div class="verse-label">5</div>Es pieminu senos laikus, es atceros visu Tavu darbu un pārdomāju visu, ko Tava roka darījusi.</div></div>
<div class="par"><div class="verse" verse="6"><div class="verse-label">6</div>Es paceļu savas rokas pret Tevi, mana dvēsele tvīkst pēc Tevis kā izslāpusi zeme. (Sela.)</div></div>
<div class="par"><div class="verse" verse="7"><div class="verse-label">7</div>Steidzies, Kungs, un paklausi mani, mans gars krīt izmisumā! Neapslēp Savu vaigu no manis, lai netopu kā tie, kas nogrimst kapa bedrē.</div></div>
<div class="par"><div class="verse" verse="8"><div class="verse-label">8</div>Liec man piedzīvot Tavu žēlastību jau no paša rīta, jo es paļaujos uz Tevi! Rādi man to ceļu, pa kuru man jāiet, jo es paceļu savu dvēseli uz Tevi!</div></div>
<div class="par"><div class="verse" verse="9"><div class="verse-label">9</div>Izglāb mani, Kungs, no maniem ienaidniekiem, es turos pie Tevis!</div></div>
<div class="par"><div class="verse" verse="10"><div class="verse-label">10</div>Māci man darīt pēc Tava prāta, jo Tu esi mans Dievs, Tavs labais Gars lai vada mani pa taisnu ceļu!</div></div>
<div class="par"><div class="verse" verse="11"><div class="verse-label">11</div>Tava Vārda dēļ, ak, Kungs, uzturi mani pie dzīvības, izved manu dvēseli no bēdām Savas taisnības dēļ!</div></div>
<div class="par"><div class="verse" verse="12"><div class="verse-label">12</div>Un iznīcini pēc Savas žēlastības manus ienaidniekus un izdeldē visus, kas apbēdina manu dvēseli, jo es esmu Tavs kalps!</div></div>
    </body>
</html>
