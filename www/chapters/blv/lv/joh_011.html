
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet kāds gulēja slims, Lācars vārdā, Betānijā, Marijas un viņas māsas Martas ciemā.</div></div>
<div class="par"><div class="verse" verse="2"><div class="verse-label">2</div>Bet šī Marija bija tā, kas Kungu bija svaidījusi ar svaidāmo eļļu un Viņa kājas ar saviem matiem nožāvējusi. Tās brālis Lācars gulēja slims.</div></div>
<div class="par"><div class="verse" verse="3"><div class="verse-label">3</div>Tad abas māsas sūtīja Viņam ziņu: "Kungs, redzi, tas, ko Tu mīli, guļ slims."</div></div>
<div class="par"><div class="verse" verse="4"><div class="verse-label">4</div>Jēzus, to dzirdējis, sacīja: "Šī slimība nav uz nāvi, bet Dievam par godu, lai Dieva Dēls ar to tiktu pagodināts."</div></div>
<div class="par"><div class="verse" verse="5"><div class="verse-label">5</div>Bet Jēzus mīlēja Martu, viņas māsu, un Lācaru.</div></div>
<div class="par"><div class="verse" verse="6"><div class="verse-label">6</div>Saņēmis ziņu, ka tas ir slims, Viņš vēl divi dienas palika tai vietā, kur Viņš atradās.</div></div>
<div class="par"><div class="verse" verse="7"><div class="verse-label">7</div>Un tikai pēc tam Viņš saka mācekļiem: "Iesim atkal uz Jūdeju!"</div></div>
<div class="par"><div class="verse" verse="8"><div class="verse-label">8</div>Mācekļi Viņam saka: "Rabi, nupat jūdi gribēja Tevi nomētāt akmeņiem, un Tu atkal jau dodies turp?"</div></div>
<div class="par"><div class="verse" verse="9"><div class="verse-label">9</div>Jēzus atbildēja: "Vai dienai nav divpadsmit stundu? Ja kāds staigā dienā, tas nepiedauzās, jo tas redz šīs pasaules gaismu.</div></div>
<div class="par"><div class="verse" verse="10"><div class="verse-label">10</div>Bet, ja kāds staigā naktī, tas piedauzās, jo viņam nav gaismas."</div></div>
<div class="par"><div class="verse" verse="11"><div class="verse-label">11</div>To Viņš teica un pēc tam saka viņiem: "Mūsu draugs Lācars ir aizmidzis, bet Es eimu viņu modināt."</div></div>
<div class="par"><div class="verse" verse="12"><div class="verse-label">12</div>Mācekļi Viņam sacīja: "Kungs, ja viņš aizmidzis, tad viņš izveseļosies."</div></div>
<div class="par"><div class="verse" verse="13"><div class="verse-label">13</div>Bet Jēzus to bija sacījis par viņa nāvi; viņi turpretim domāja, ka Viņš runā par miegu.</div></div>
<div class="par"><div class="verse" verse="14"><div class="verse-label">14</div>Pēc tam Jēzus viņiem skaidri saka: "Lācars nomiris;</div></div>
<div class="par"><div class="verse" verse="15"><div class="verse-label">15</div>un Es priecājos jūsu dēļ, ka Es nebiju tur, lai jūs ticētu; bet iesim pie viņa!"</div></div>
<div class="par"><div class="verse" verse="16"><div class="verse-label">16</div>Tad Toms, saukts dvīnis, sacīja pārējiem mācekļiem: "Iesim arī mēs, lai kopā ar Viņu mirtu!"</div></div>
<div class="par"><div class="verse" verse="17"><div class="verse-label">17</div>Kad Jēzus tur nonāca, Viņš to atrada jau četras dienas guļam kapā.</div></div>
<div class="par"><div class="verse" verse="18"><div class="verse-label">18</div>Bet Betānija bija netālu no Jeruzālemes, apmēram piecpadsmit stadiju.</div></div>
<div class="par"><div class="verse" verse="19"><div class="verse-label">19</div>Un daudz jūdu bija atnākuši pie Martas un Marijas, lai mierinātu viņas par viņu brāli.</div></div>
<div class="par"><div class="verse" verse="20"><div class="verse-label">20</div>Marta, dzirdējusi, ka Jēzus nāk, izgāja Viņam pretim, bet Marija palika mājās sēžot.</div></div>
<div class="par"><div class="verse" verse="21"><div class="verse-label">21</div>Tad Marta sacīja Jēzum: "Kungs, ja Tu būtu bijis šeit, mans brālis nebūtu miris!</div></div>
<div class="par"><div class="verse" verse="22"><div class="verse-label">22</div>Bet arī tagad es zinu, ka visu, ko Tu no Dieva lūgsi, Dievs Tev dos."</div></div>
<div class="par"><div class="verse" verse="23"><div class="verse-label">23</div>Jēzus viņai saka: "Tavs brālis celsies augšām!"</div></div>
<div class="par"><div class="verse" verse="24"><div class="verse-label">24</div>Marta saka Viņam: "Es zinu, ka viņš celsies augšām, kad miroņi celsies augšām, pastarā dienā."</div></div>
<div class="par"><div class="verse" verse="25"><div class="verse-label">25</div>Jēzus viņai sacīja: "ES ESMU augšāmcelšanās un dzīvība; kas Man tic, dzīvos, arī ja tas mirs,</div></div>
<div class="par"><div class="verse" verse="26"><div class="verse-label">26</div>un ikviens, kas dzīvo un tic Man, nemirs nemūžam! Vai tu to tici?"</div></div>
<div class="par"><div class="verse" verse="27"><div class="verse-label">27</div>Viņa saka: "Jā, Kungs, es ticu, ka Tu esi Kristus, Dieva Dēls, kam jānāk pasaulē."</div></div>
<div class="par"><div class="verse" verse="28"><div class="verse-label">28</div>Un, to sacījusi, viņa aizgāja un pasauca Mariju, savu māsu, tai paslepus sacīdama: "Mācītājs ir atnācis un tevi sauc."</div></div>
<div class="par"><div class="verse" verse="29"><div class="verse-label">29</div>Bet viņa, to dzirdējusi, steigšus ceļas un dodas pie Viņa.</div></div>
<div class="par"><div class="verse" verse="30"><div class="verse-label">30</div>Bet Jēzus vēl nebija iegājis ciemā, bet vēl atradās tanī vietā, kur Marta Viņu bija satikusi.</div></div>
<div class="par"><div class="verse" verse="31"><div class="verse-label">31</div>Tad jūdi, kas bija pie viņas mājā, lai viņu iepriecinātu, redzēdami, ka Marija steigšus cēlās un izgāja, sekoja tai, būdami tanīs domās, ka viņa iet uz kapu, lai tur raudātu.</div></div>
<div class="par"><div class="verse" verse="32"><div class="verse-label">32</div>Kad Marija nonāca tur, kur Jēzus bija, viņa, To ieraudzījusi, metās Tam pie kājām un sacīja Viņam: "Kungs, ja Tu būtu bijis šeit, mans brālis nebūtu miris."</div></div>
<div class="par"><div class="verse" verse="33"><div class="verse-label">33</div>Tad Jēzus, redzēdams viņu raudam un arī jūdus raudam, kas viņai bija sekojuši, garā aizgrābts noskuma</div></div>
<div class="par"><div class="verse" verse="34"><div class="verse-label">34</div>un sacīja: "Kur jūs viņu esat likuši?" Tie Viņam saka: "Kungs, nāc un redzi!"</div></div>
<div class="par"><div class="verse" verse="35"><div class="verse-label">35</div>Jēzus raudāja.</div></div>
<div class="par"><div class="verse" verse="36"><div class="verse-label">36</div>Tad jūdi sacīja: "Redziet, cik ļoti Viņš to ir mīlējis!"</div></div>
<div class="par"><div class="verse" verse="37"><div class="verse-label">37</div>Bet daži viņu starpā sacīja: "Vai Viņš, kas atvēra aklā acis, nevarēja arī darīt, lai šis nenomirtu?"</div></div>
<div class="par"><div class="verse" verse="38"><div class="verse-label">38</div>Jēzus, atkal sirdī aizgrābts, nonāk pie kapa; tas bija alā, un akmens gulēja priekšā.</div></div>
<div class="par"><div class="verse" verse="39"><div class="verse-label">39</div>Jēzus saka: "Noņemiet akmeni!" Marta, mirēja māsa, saka Viņam: "Kungs, viņš jau ož, jo ir jau pagājušas četras dienas."</div></div>
<div class="par"><div class="verse" verse="40"><div class="verse-label">40</div>Jēzus viņai saka: "Vai Es tev nesacīju: ja tu ticēsi, tu redzēsi Dieva varenību?"</div></div>
<div class="par"><div class="verse" verse="41"><div class="verse-label">41</div>Tad viņi noņēma akmeni. Bet Jēzus pacēla acis augšup un sacīja: "Tēvs, Es Tev pateicos, ka Tu Mani esi paklausījis!</div></div>
<div class="par"><div class="verse" verse="42"><div class="verse-label">42</div>Es jau zināju, ka Tu katrā laikā Mani paklausi, bet apkārtstāvošo ļaužu dēļ Es to esmu sacījis, lai tie ticētu, ka Tu Mani esi sūtījis."</div></div>
<div class="par"><div class="verse" verse="43"><div class="verse-label">43</div>Un, to sacījis, Viņš stiprā balsī sauca: "Lācar, nāc ārā!"</div></div>
<div class="par"><div class="verse" verse="44"><div class="verse-label">44</div>Un mirušais iznāca; kājas un rokas tam bija autiem sasietas un seja aizsegta ar sviedrautu. Bet Jēzus sacīja tiem: "Atraisait viņu un ļaujiet viņam iet."</div></div>
<div class="par"><div class="verse" verse="45"><div class="verse-label">45</div>Tad daudzi to jūdu starpā, kas bija nākuši pie Marijas un redzējuši, ko Viņš bija darījis, sāka Viņam ticēt.</div></div>
<div class="par"><div class="verse" verse="46"><div class="verse-label">46</div>Bet daži no tiem aizgāja pie farizejiem un izstāstīja viņiem, ko Jēzus bija darījis.</div></div>
<div class="par"><div class="verse" verse="47"><div class="verse-label">47</div>Tad augstie priesteri un farizeji sasauca augstās tiesas sēdi un sacīja: "Ko mēs darīsim? Jo šis cilvēks dara daudz zīmju.</div></div>
<div class="par"><div class="verse" verse="48"><div class="verse-label">48</div>Ja mēs Viņu tā palaidīsim, visi sāks ticēt Viņam, un romieši nāks un atņems mums zemi un tautu."</div></div>
<div class="par"><div class="verse" verse="49"><div class="verse-label">49</div>Un viens starp viņiem, Kajafa, būdams tā gada augstais priesteris, sacīja viņiem: "Jūs neko nesaprotat</div></div>
<div class="par"><div class="verse" verse="50"><div class="verse-label">50</div>un neapsverat, ka mums ir labāk, ka viens cilvēks mirst, ja to prasa tautas labums, nekā kad visa tauta iet bojā."</div></div>
<div class="par"><div class="verse" verse="51"><div class="verse-label">51</div>Bet to viņš nesacīja pats no sevis, bet pravietoja, būdams tā gada augstais priesteris. Jo Jēzum bija mirt tautas labā</div></div>
<div class="par"><div class="verse" verse="52"><div class="verse-label">52</div>un ne vien jūdu tautas labā, bet arī lai savāktu vienkopus izklīdinātos Dieva bērnus.</div></div>
<div class="par"><div class="verse" verse="53"><div class="verse-label">53</div>No tās dienas tie nosprieda Viņu nokaut.</div></div>
<div class="par"><div class="verse" verse="54"><div class="verse-label">54</div>Bet Jēzus nu vairs nestaigāja atklāti starp jūdiem, bet no turienes aizgāja uz apgabalu netālu no tuksneša, uz pilsētu, vārdā Efraima, un tur palika kopā ar mācekļiem.</div></div>
<div class="par"><div class="verse" verse="55"><div class="verse-label">55</div>Bet jūdu Pashā bija tuvu, un daudzi no laukiem jau pirms Pashā devās uz Jeruzālemi, lai šķīstītos.</div></div>
<div class="par"><div class="verse" verse="56"><div class="verse-label">56</div>Tie meklēja Jēzu un runāja savā starpā, Templī stāvēdami: "Kā jums šķiet? Viņš droši vien nenāks svētkos?"</div></div>
<div class="par"><div class="verse" verse="57"><div class="verse-label">57</div>Bet augstie priesteri un farizeji bija devuši rīkojumu, ka katram, kas zina, kur Viņš ir, Viņš jāuzrāda, lai tie Viņu varētu apcietināt.</div></div>
    </body>
</html>
