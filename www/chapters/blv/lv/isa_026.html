
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī dienā dziedās šo dziesmu Jūdas zemē: "Mums ir stipra pilsēta; aizsardzībai tai ir Dieva izveidots tās mūris un ārējais valnis.</div></div>
<div class="par"><div class="verse" verse="2"><div class="verse-label">2</div>Atveriet vārtus, lai ieiet taisna tauta, kas tur ticību!</div></div>
<div class="par"><div class="verse" verse="3"><div class="verse-label">3</div>Kam stipra ticība, tam Tu dod mieru, tiešām mieru, jo viņš paļaujas uz Tevi!</div></div>
<div class="par"><div class="verse" verse="4"><div class="verse-label">4</div>Paļaujieties uz To Kungu vienumēr, jo Dievs Tas Kungs jums ir mūžīga klints!</div></div>
<div class="par"><div class="verse" verse="5"><div class="verse-label">5</div>Jo Viņš pazemojis tos, kas lepnībā dzīvoja, lepno pilsētu - to Viņš nogāzis pie zemes pīšļos.</div></div>
<div class="par"><div class="verse" verse="6"><div class="verse-label">6</div>To samin ar saviem soļiem vienkāršu nabagu ļaužu kājas."</div></div>
<div class="par"><div class="verse" verse="7"><div class="verse-label">7</div>Taisnā ceļš ir līdzens, Tu līdzini un dari taisnu taisnā teku.</div></div>
<div class="par"><div class="verse" verse="8"><div class="verse-label">8</div>Arī tavu tiesu ceļā mēs gaidām, Kungs, uz Tevi; pēc Tevis ilgojas mums dvēsele.</div></div>
<div class="par"><div class="verse" verse="9"><div class="verse-label">9</div>Mana dvēsele meklē Tevi arī naktī, mans gars ilgojas pēc Tevis; kad Tu sodi pasauli, tad tās iedzīvotāji mācās taisnību.</div></div>
<div class="par"><div class="verse" verse="10"><div class="verse-label">10</div>Bet, kad bezdievim notiek žēlastība, viņš nemācās taisnīgi un godīgi dzīvot; zemē, kur valda goda prāts, viņš dara netaisnību un neredz Tā Kunga godību.</div></div>
<div class="par"><div class="verse" verse="11"><div class="verse-label">11</div>Tava roka, Kungs, ir pacelta, bet viņi to neredz; parādi, tos apkaunodams, ka Tu rūpējies par Savu tautu! Tavs pret ienaidniekiem vērstais dusmu uguns karstums lai tos aprij!</div></div>
<div class="par"><div class="verse" verse="12"><div class="verse-label">12</div>Kungs, Tu mums dosi mieru, jo Tu mums esi visus mūsu darbus pašķīris.</div></div>
<div class="par"><div class="verse" verse="13"><div class="verse-label">13</div>Kungs, mūsu Dievs, bez Tevis vēl citi kungi ir valdījuši pār mums, bet mēs slavējam Tevi, Tavu Vārdu.</div></div>
<div class="par"><div class="verse" verse="14"><div class="verse-label">14</div>Nedzīvie vairs netaps dzīvi, mirušie vairs necelsies, tādēļ jau Tu viņus arī piemeklēji, iznīcināji un izdeldēji viņu piemiņu.</div></div>
<div class="par"><div class="verse" verse="15"><div class="verse-label">15</div>Un Tu taču arī vairoji, Kungs, tautu, Tu tai liki pieaugt; Tu parādīji Savu godību, Tu paplašināji zemes robežas.</div></div>
<div class="par"><div class="verse" verse="16"><div class="verse-label">16</div>Bēdās viņi Tevi, Kungs, meklēja; kad Tu viņus piemeklēji, viņi skaitīja steidzīgi lūgšanas.</div></div>
<div class="par"><div class="verse" verse="17"><div class="verse-label">17</div>Kā dzemdētāja, kad tai pienāk viņas stunda, mokās un brēc savās sāpēs, tā mums, Kungs, gāja Tava vaiga priekšā, -</div></div>
<div class="par"><div class="verse" verse="18"><div class="verse-label">18</div>mēs bijām kā dzemdētājas, mēs mocījāmies sāpēs, bet mēs dzemdējām tikai vēju; zemei mēs nevarējām palīdzēt, nepiedzima arī jauni zemes iedzīvotāji.</div></div>
<div class="par"><div class="verse" verse="19"><div class="verse-label">19</div>Vai Tavi mirušie dzīvos, arī manējo mirušās miesas? Jā, tie celsies augšā! Mostieties un gavilējiet, jūs, kas dusat pīšļos! Jo Tava rasa ir kā zaļojoša lauka rasa; zeme mirušos atkal atdos dienas gaismai.</div></div>
<div class="par"><div class="verse" verse="20"><div class="verse-label">20</div>Ej, mana tauta, savās mītnēs un aizslēdz savas durvis aiz sevis - paslēpies mazu brīdi, kamēr pāries dusmas!</div></div>
<div class="par"><div class="verse" verse="21"><div class="verse-label">21</div>Jo Tas Kungs drīz izies no Sava mājokļa, lai sodītu zemes iedzīvotājus viņu grēku dēļ. Tad būs redzamas zemē izlietās asinis, un tā vairs neapsegs savus nokautos.</div></div>
    </body>
</html>
