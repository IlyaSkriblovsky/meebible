
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Jēzus sāka atkal uz tiem runāt līdzībās un sacīja:</div></div>
<div class="par"><div class="verse" verse="2"><div class="verse-label">2</div>"Debesu valstība līdzinās ķēniņam, kas taisīja savam dēlam kāzas.</div></div>
<div class="par"><div class="verse" verse="3"><div class="verse-label">3</div>Un viņš izsūtīja savus kalpus aicināt viesus kāzās, bet tie negribēja nākt.</div></div>
<div class="par"><div class="verse" verse="4"><div class="verse-label">4</div>Viņš izsūtīja atkal citus kalpus un teica tiem: sakait aicinātiem: redzi, mans mielasts sataisīts, mani vērši un baroti lopi nokauti un viss sagatavots; nāciet kāzās.</div></div>
<div class="par"><div class="verse" verse="5"><div class="verse-label">5</div>Bet viņi to neievēroja un nogāja cits uz savu tīrumu un cits savās darīšanās.</div></div>
<div class="par"><div class="verse" verse="6"><div class="verse-label">6</div>Bet citi sagrāba viņa kalpus, tos apsmēja un nokāva.</div></div>
<div class="par"><div class="verse" verse="7"><div class="verse-label">7</div>Tad ķēniņš palika dusmīgs, viņš izsūtīja savu karaspēku un lika šos slepkavas nokaut un nodedzināja viņu pilsētu.</div></div>
<div class="par"><div class="verse" verse="8"><div class="verse-label">8</div>Tad viņš sacīja saviem kalpiem: kāzas ir sataisītas, bet viesi nebija cienīgi.</div></div>
<div class="par"><div class="verse" verse="9"><div class="verse-label">9</div>Tāpēc eita uz lielceļiem un aiciniet kāzās, kādus vien atrodat.</div></div>
<div class="par"><div class="verse" verse="10"><div class="verse-label">10</div>Un kalpi izgāja uz lielceļiem un atveda kādus vien atrazdami, ļaunus un labus, un kāzu nams pildījās ar viesiem.</div></div>
<div class="par"><div class="verse" verse="11"><div class="verse-label">11</div>Tad ķēniņš iegāja viesus aplūkot un ieraudzīja tur vienu cilvēku, kas nebija ģērbies kāzu drēbēs.</div></div>
<div class="par"><div class="verse" verse="12"><div class="verse-label">12</div>Un viņš sacīja tam: draugs, kā tu esi šeit ienācis bez kāzu drēbēm? - Bet tas palika kā mēms.</div></div>
<div class="par"><div class="verse" verse="13"><div class="verse-label">13</div>Tad ķēniņš sacīja saviem kalpiem: sasieniet tam kājas un rokas un izmetiet to galējā tumsībā, tur būs raudāšana un zobu trīcēšana.</div></div>
<div class="par"><div class="verse" verse="14"><div class="verse-label">14</div>Jo daudz ir aicinātu, bet maz izredzētu."</div></div>
<div class="par"><div class="verse" verse="15"><div class="verse-label">15</div>Tad farizeji aizgāja un apspriedās, kā varētu Viņu pieķert kādā vārdā.</div></div>
<div class="par"><div class="verse" verse="16"><div class="verse-label">16</div>Un tie sūtīja savus mācekļus pie Viņa ar ķēniņa Hēroda ļaudīm, un tie sacīja: "Mācītāj, mēs zinām, ka Tu esi patiesīgs, māci Dieva ceļus patiesībā, jo Tu neuzlūko cilvēka vaigu.</div></div>
<div class="par"><div class="verse" verse="17"><div class="verse-label">17</div>Tāpēc saki mums: kā Tev šķiet, vai ir atļauts ķeizaram dot nodevas vai ne?"</div></div>
<div class="par"><div class="verse" verse="18"><div class="verse-label">18</div>Un Jēzus, nomanīdams viņu ļaunprātību, sacīja: "Kam jūs Mani kārdināt, jūs liekuļi?</div></div>
<div class="par"><div class="verse" verse="19"><div class="verse-label">19</div>Parādait Man nodevu naudu." Un tie atnesa Viņam vienu denāriju.</div></div>
<div class="par"><div class="verse" verse="20"><div class="verse-label">20</div>Un Viņš sacīja tiem: "Kā attēls šis un uzraksts?"</div></div>
<div class="par"><div class="verse" verse="21"><div class="verse-label">21</div>Tie sacīja: "Ķeizara." Tad Viņš tiem teica: "Tad dodiet ķeizaram, kas ķeizaram pieder, un Dievam, kas Dievam pieder."</div></div>
<div class="par"><div class="verse" verse="22"><div class="verse-label">22</div>Un, to dzirdēdami, tie brīnījās, atstāja Viņu un aizgāja.</div></div>
<div class="par"><div class="verse" verse="23"><div class="verse-label">23</div>Tanī dienā nāca pie Viņa saduķeji, kas saka, ka augšāmcelšanās neesot, un jautāja Viņam,</div></div>
<div class="par"><div class="verse" verse="24"><div class="verse-label">24</div>sacīdami: "Mācītāj, Mozus ir sacījis: ja kas nomirst bez bērniem, tad viņa brālim būs precēt viņa sievu un celt savam brālim dzimumu. -</div></div>
<div class="par"><div class="verse" verse="25"><div class="verse-label">25</div>Bet pie mums bija septiņi brāļi, pirmais apņēma sievu un nomira, un, tā kā tam nebija bērnu, tad tas atstāja savu sievu savam brālim.</div></div>
<div class="par"><div class="verse" verse="26"><div class="verse-label">26</div>Tāpat arī otrs un trešais līdz septītajam.</div></div>
<div class="par"><div class="verse" verse="27"><div class="verse-label">27</div>Un beidzot pēc viņiem visiem arī sieva nomira.</div></div>
<div class="par"><div class="verse" verse="28"><div class="verse-label">28</div>Tad nu kuram no septiņiem augšāmcelšanās dienā šī sieva piederēs? Jo viņa taču visu septiņu sieva bijusi."</div></div>
<div class="par"><div class="verse" verse="29"><div class="verse-label">29</div>Bet Jēzus atbildēja un sacīja: "Jūs alojaties, nesaprazdami nedz rakstus, nedz Dieva spēku.</div></div>
<div class="par"><div class="verse" verse="30"><div class="verse-label">30</div>Jo augšāmcelšanās cēlienā ne precējas, nedz tiek precēti, bet visi ir kā eņģeļi debesīs.</div></div>
<div class="par"><div class="verse" verse="31"><div class="verse-label">31</div>Vai tad jūs neesat lasījuši par miroņu augšāmcelšanos, ko Dievs jums teicis:</div></div>
<div class="par"><div class="verse" verse="32"><div class="verse-label">32</div>Es esmu Ābrahāma Dievs, Īzāka Dievs un Jēkaba Dievs. Dievs nav mirušo, bet dzīvo Dievs."</div></div>
<div class="par"><div class="verse" verse="33"><div class="verse-label">33</div>Un, kad ļaudis to dzirdēja, tie iztrūcinājās par Viņa mācību.</div></div>
<div class="par"><div class="verse" verse="34"><div class="verse-label">34</div>Bet farizeji, dzirdēdami, ka Viņš saduķejiem muti aizbāzis, sapulcējās,</div></div>
<div class="par"><div class="verse" verse="35"><div class="verse-label">35</div>un viens no tiem, bauslības mācītājs, kārdinādams Viņam jautāja un sacīja:</div></div>
<div class="par"><div class="verse" verse="36"><div class="verse-label">36</div>"Mācītāj, kurš ir augstākais bauslis bauslībā?"</div></div>
<div class="par"><div class="verse" verse="37"><div class="verse-label">37</div>Bet Jēzus tam sacīja: "Tev būs Dievu, savu Kungu, mīlēt no visas sirds un no visas dvēseles, un no visa sava prāta.</div></div>
<div class="par"><div class="verse" verse="38"><div class="verse-label">38</div>Šis ir augstākais un pirmais bauslis.</div></div>
<div class="par"><div class="verse" verse="39"><div class="verse-label">39</div>Otrs tam līdzīgs ir: tev būs savu tuvāku mīlēt kā sevi pašu.</div></div>
<div class="par"><div class="verse" verse="40"><div class="verse-label">40</div>Šinīs abos baušļos ir saņemta kopā visa bauslība un pravieši."</div></div>
<div class="par"><div class="verse" verse="41"><div class="verse-label">41</div>Kad farizeji bija sapulcējušies, Jēzus tiem jautāja un sacīja:</div></div>
<div class="par"><div class="verse" verse="42"><div class="verse-label">42</div>"Kā jums šķiet? Kristus, kā dēls Viņš ir?" Tie Viņam saka: "Dāvida."</div></div>
<div class="par"><div class="verse" verse="43"><div class="verse-label">43</div>Viņš tiem sacīja: "Kā tad Dāvids Viņu garā sauc par Kungu, sacīdams:</div></div>
<div class="par"><div class="verse" verse="44"><div class="verse-label">44</div>Tas Kungs sacīja uz manu Kungu: sēdies pie Manas labās rokas, tiekāms Es lieku Tavus ienaidniekus par pameslu Tavām kājām. -</div></div>
<div class="par"><div class="verse" verse="45"><div class="verse-label">45</div>Ja nu Dāvids sauc Viņu par Kungu, kā tad Tas var būt viņa dēls?"</div></div>
<div class="par"><div class="verse" verse="46"><div class="verse-label">46</div>Un neviens nevarēja Viņam atbildēt neviena vārda, un no tās dienas arī neviens nedrīkstēja vairs Viņam ko jautāt.</div></div>
    </body>
</html>
