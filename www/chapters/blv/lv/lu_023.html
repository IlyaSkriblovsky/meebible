
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un viss Viņu pulks cēlās un noveda Jēzu pie Pilāta</div></div>
<div class="par"><div class="verse" verse="2"><div class="verse-label">2</div>un iesāka Viņu apsūdzēt, sacīdami: "Mēs atrodam, ka šis mūsu tautu mulsina un aizliedz dot ķeizaram nodokļus, sacīdams: Viņš esot Kristus, Ķēniņš."</div></div>
<div class="par"><div class="verse" verse="3"><div class="verse-label">3</div>Un Pilāts Viņam jautāja, sacīdams: "Vai Tu esi Jūdu ķēniņš?" Un Viņš atbildēdams tam sacīja: "Tu to saki."</div></div>
<div class="par"><div class="verse" verse="4"><div class="verse-label">4</div>Bet Pilāts sacīja augstajiem priesteriem un ļaudīm: "Es nekādas vainas pie šī cilvēka neatrodu."</div></div>
<div class="par"><div class="verse" verse="5"><div class="verse-label">5</div>Un tie viņam uzmācās un sacīja: "Viņš musina tautu, mācīdams pa visu Jūdeju, iesākdams no Galilejas līdz šejienei."</div></div>
<div class="par"><div class="verse" verse="6"><div class="verse-label">6</div>Bet, kad Pilāts to dzirdēja, tad viņš jautāja, vai šis cilvēks esot no Galilejas.</div></div>
<div class="par"><div class="verse" verse="7"><div class="verse-label">7</div>Un, izzinājis, ka viņš piederot Hēroda tiesā, tas Viņu nosūtīja pie Hēroda, kas tanīs dienās arī bija Jeruzālemē.</div></div>
<div class="par"><div class="verse" verse="8"><div class="verse-label">8</div>Bet, kad Hērods Jēzu redzēja, tas tapa līksms. Jo tas jau sen gribēja Viņu redzēt, tādēļ ka tas daudz par Viņu bija dzirdējis un cerēja kādu zīmi no Viņa redzēt.</div></div>
<div class="par"><div class="verse" verse="9"><div class="verse-label">9</div>Un tas daudz vārdiem Viņu izjautāja. Bet Viņš tam nekā neatbildēja.</div></div>
<div class="par"><div class="verse" verse="10"><div class="verse-label">10</div>Un augstie priesteri un rakstu mācītāji stāvēja un Viņu ļoti apsūdzēja.</div></div>
<div class="par"><div class="verse" verse="11"><div class="verse-label">11</div>Bet Hērods ar savu pils saimi Viņu nicināja un apmēdīja un, apvilkuši Tam krāšņu tērpu, sūtīja To atpakaļ pie Pilāta.</div></div>
<div class="par"><div class="verse" verse="12"><div class="verse-label">12</div>Tai dienā Pilāts un Hērods tapa draugi, jo iepriekš tie savā starpā bija naidā.</div></div>
<div class="par"><div class="verse" verse="13"><div class="verse-label">13</div>Un Pilāts, sasaucis augstos priesterus un virsniekus un ļaudis,</div></div>
<div class="par"><div class="verse" verse="14"><div class="verse-label">14</div>tiem sacīja: "Jūs šo cilvēku pie manis esat atveduši, ka Viņš ļaudis musinot, un redziet, es Viņu esmu jūsu priekšā nopratinājis un pie tā cilvēka neesmu atradis nekādas vainas, kādēļ jūs Viņu apsūdzat;</div></div>
<div class="par"><div class="verse" verse="15"><div class="verse-label">15</div>un Hērods arī ne; jo tas Viņu pie mums atpakaļ sūtījis, un redzi, Viņš nekā nav darījis, ar ko nāvi būtu pelnījis.</div></div>
<div class="par"><div class="verse" verse="16"><div class="verse-label">16</div>Tāpēc es Viņu gribu pārmācīt un atlaist."</div></div>
<div class="par"><div class="verse" verse="17"><div class="verse-label">17</div>Un uz svētkiem tam vajadzēja viņiem vienu cietumnieku atlaist.</div></div>
<div class="par"><div class="verse" verse="18"><div class="verse-label">18</div>Bet viss pulks brēca un sacīja: "Nost ar šo, - un: atlaid mums Barabu!"</div></div>
<div class="par"><div class="verse" verse="19"><div class="verse-label">19</div>Tas kāda dumpja dēļ, kas pilsētā bija noticis, un slepkavības dēļ bija iemests cietumā.</div></div>
<div class="par"><div class="verse" verse="20"><div class="verse-label">20</div>Tad Pilāts atkal viņus uzrunāja, gribēdams Jēzu atlaist.</div></div>
<div class="par"><div class="verse" verse="21"><div class="verse-label">21</div>Bet tie sauca un sacīja: "Sit Viņu krustā, sit Viņu krustā!"</div></div>
<div class="par"><div class="verse" verse="22"><div class="verse-label">22</div>Bet viņš trešo reizi tiem sacīja: "Ko tad Šis ļauna darījis? Es pie Viņa nekādas nāves vainas neatrodu; tāpēc es Viņu gribu pārmācīt un atlaist."</div></div>
<div class="par"><div class="verse" verse="23"><div class="verse-label">23</div>Bet tie tam uzmācās ar lielu kliegšanu, lūgdami, ka Viņš taptu krustā sists, un viņu kliegšana pārspēja.</div></div>
<div class="par"><div class="verse" verse="24"><div class="verse-label">24</div>Tad Pilāts nosprieda izpildīt viņu vēlēšanos.</div></div>
<div class="par"><div class="verse" verse="25"><div class="verse-label">25</div>Un viņš tiem atlaida to, kas dumpja un slepkavības dēļ cietumā bija iemests, ko tie bija izlūgušies, bet Jēzu tas nodeva viņu gribai.</div></div>
<div class="par"><div class="verse" verse="26"><div class="verse-label">26</div>Un, kad Viņu aizveda, tie saņēma no Kirēnas kādu Sīmani, kas nāca no lauka, un uzlika tam krustu, lai tas to Jēzum nestu pakaļ.</div></div>
<div class="par"><div class="verse" verse="27"><div class="verse-label">27</div>Bet liels ļaužu un sievu pulks Viņam sekoja, tās Viņu nožēloja un apraudāja.</div></div>
<div class="par"><div class="verse" verse="28"><div class="verse-label">28</div>Bet Jēzus pret tām pagriezās un sacīja: "Jūs Jeruzālemes meitas, neraudiet par Mani, bet raudiet pašas par sevi un par saviem bērniem.</div></div>
<div class="par"><div class="verse" verse="29"><div class="verse-label">29</div>Jo, redziet, nāks dienas, kad sacīs: svētīgas ir neauglīgās un tās miesas, kas nav bērnus nesušas, un krūtis, kas nav zīdījušas.</div></div>
<div class="par"><div class="verse" verse="30"><div class="verse-label">30</div>Tad tie iesāks sacīt uz kalniem: krītiet uz mums, - un uz pakalniem: apklājiet mūs!</div></div>
<div class="par"><div class="verse" verse="31"><div class="verse-label">31</div>Jo, kad to dara pie zaļa koka, kas tad notiks pie nokaltuša?"</div></div>
<div class="par"><div class="verse" verse="32"><div class="verse-label">32</div>Bet divi ļaundari arī tapa novesti, ka taptu nomaitāti līdz ar Viņu.</div></div>
<div class="par"><div class="verse" verse="33"><div class="verse-label">33</div>Un, kad tie nonāca tai vietā, ko sauc par pieres vietu, tad tie tur sita krustā Viņu un tos ļaundarus, vienu pa labo un otru pa kreiso roku.</div></div>
<div class="par"><div class="verse" verse="34"><div class="verse-label">34</div>Bet Jēzus sacīja: "Tēvs, piedod tiem, jo tie nezina, ko tie dara." Un tie, Viņa drēbes dalīdami, kauliņus par tām meta.</div></div>
<div class="par"><div class="verse" verse="35"><div class="verse-label">35</div>Un ļaudis stāvēja skatīdamies. Bet arī virsnieki Viņu izsmēja, sacīdami: "Viņš citiem palīdzējis, lai palīdzas pats Sev, ja šis ir Kristus, Dieva izredzētais."</div></div>
<div class="par"><div class="verse" verse="36"><div class="verse-label">36</div>Un arī kareivji Viņu apmēdīja, piegāja un Viņam etiķi atnesa</div></div>
<div class="par"><div class="verse" verse="37"><div class="verse-label">37</div>un sacīja: "Ja Tu esi Jūdu ķēniņš, tad palīdzies pats Sev!"</div></div>
<div class="par"><div class="verse" verse="38"><div class="verse-label">38</div>Un virs Viņa bija uzraksts: ŠIS IR JŪDU ĶĒNIŅŠ.</div></div>
<div class="par"><div class="verse" verse="39"><div class="verse-label">39</div>Un viens no pakārtajiem ļaundariem Viņu zaimoja, sacīdams: "Ja Tu esi Kristus, tad glāb Sevi pašu un mūs!"</div></div>
<div class="par"><div class="verse" verse="40"><div class="verse-label">40</div>Bet otrs to norāja un sacīja: "Arī tu nebīsties Dieva, kas esi tai pašā sodā!</div></div>
<div class="par"><div class="verse" verse="41"><div class="verse-label">41</div>Un mums gan pareizi notiek: jo mēs dabūjam, ko esam pelnījuši ar saviem darbiem, bet šis nekā ļauna nav darījis."</div></div>
<div class="par"><div class="verse" verse="42"><div class="verse-label">42</div>Un viņš sacīja: "Jēzu, piemini mani, kad Tu nāksi Savā valstībā!"</div></div>
<div class="par"><div class="verse" verse="43"><div class="verse-label">43</div>Un Jēzus tam sacīja: "Patiesi Es tev saku: šodien tu būsi ar Mani paradīzē."</div></div>
<div class="par"><div class="verse" verse="44"><div class="verse-label">44</div>Un tas bija ap sesto stundu. Tad tapa tumšs pār visu zemi līdz devītai stundai.</div></div>
<div class="par"><div class="verse" verse="45"><div class="verse-label">45</div>Un saule tapa aptumšota, un priekškars Templī pārplīsa vidū pušu.</div></div>
<div class="par"><div class="verse" verse="46"><div class="verse-label">46</div>Un Jēzus sauca skaņā balsī: "Tēvs, Es nododu Savu garu Tavās rokās." Un, to sacījis, Viņš nomira.</div></div>
<div class="par"><div class="verse" verse="47"><div class="verse-label">47</div>Un virsnieks, redzēdams, kas notika, Dievu teica un sacīja: "Patiesi, šis bijis taisns cilvēks."</div></div>
<div class="par"><div class="verse" verse="48"><div class="verse-label">48</div>Un visi ļaudis, kas tur bija klāt un redzēja, kas notika, sita pa krūtīm un griezās atpakaļ.</div></div>
<div class="par"><div class="verse" verse="49"><div class="verse-label">49</div>Bet visi Viņa paziņas stāvēja no tālienes un sievas, kas ar Viņu bija nākušas no Galilejas un šās lietas redzēja.</div></div>
<div class="par"><div class="verse" verse="50"><div class="verse-label">50</div>Un redzi, viens vīrs, Jāzeps vārdā, kas bija runas kungs, labs un taisns vīrs -</div></div>
<div class="par"><div class="verse" verse="51"><div class="verse-label">51</div>šis nebija piebiedrojies viņu padomam un rīcībai, no Arimatijas, jūdu pilsētas, kas arī pats gaidīja uz Dieva valstību, -</div></div>
<div class="par"><div class="verse" verse="52"><div class="verse-label">52</div>šis aizgāja pie Pilāta un lūdza Jēzus miesas</div></div>
<div class="par"><div class="verse" verse="53"><div class="verse-label">53</div>un tās noņēma, ietina smalkā audeklā un ielika kapā, kas bija izcirsts klintī, kur vēl neviens nebija glabāts.</div></div>
<div class="par"><div class="verse" verse="54"><div class="verse-label">54</div>Un tā bija sataisāmā diena, un sabats jau sākās.</div></div>
<div class="par"><div class="verse" verse="55"><div class="verse-label">55</div>Un sievas, kas ar Viņu bija nākušas no Galilejas, arī gāja līdzi un apskatīja kapu un kā Viņa miesas tapa noliktas.</div></div>
<div class="par"><div class="verse" verse="56"><div class="verse-label">56</div>Un, atpakaļ griezušās, tās sataisīja smaržīgas svaidāmās zāles, un sabatu tās pavadīja klusu pēc bauslības.</div></div>
    </body>
</html>
