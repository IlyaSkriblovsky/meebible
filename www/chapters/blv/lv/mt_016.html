
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Atnāca pie Viņa farizeji un saduķeji un kārdinādami prasīja, lai Viņš tiem rādot kādu zīmi no debesīm.</div></div>
<div class="par"><div class="verse" verse="2"><div class="verse-label">2</div>Bet Viņš atbildēja un tiem sacīja: "Kad vakars metas, jūs sakāt: būs labs laiks, jo debess ir sarkana, -</div></div>
<div class="par"><div class="verse" verse="3"><div class="verse-label">3</div>un rīta agrumā: šodien būs negaiss, jo debess ir sarkana un apmākusies. - Gaisa parādības jūs izprotat, vai jūs nevarat arī laika zīmes izprast?</div></div>
<div class="par"><div class="verse" verse="4"><div class="verse-label">4</div>Ļauna un laulības pārkāpēju cilts meklē zīmes, bet viņai nekāda cita netiks dota kā vien pravieša Jonas zīme." Un Viņš tos atstāja un aizgāja.</div></div>
<div class="par"><div class="verse" verse="5"><div class="verse-label">5</div>Un Viņa mācekļi, pārceldamies uz otru malu, aizmirsa maizi paņemt līdzi.</div></div>
<div class="par"><div class="verse" verse="6"><div class="verse-label">6</div>Bet Jēzus uz tiem sacīja: "Pielūkojiet un sargaities no farizeju un saduķeju rauga."</div></div>
<div class="par"><div class="verse" verse="7"><div class="verse-label">7</div>Bet viņi domāja un runāja savā starpā: "Tas tamdēļ, ka neesam maizi paņēmuši līdzi."</div></div>
<div class="par"><div class="verse" verse="8"><div class="verse-label">8</div>Un Jēzus, to nomanīdams, uz tiem sacīja: "Kamdēļ jūs tā domājat, ka jums nav maizes, jūs mazticīgie.</div></div>
<div class="par"><div class="verse" verse="9"><div class="verse-label">9</div>Vai jūs vēl nesaprotat un neatminaties tās piecas maizes pieciem tūkstošiem un cik grozu jūs tur vēl salasījāt?</div></div>
<div class="par"><div class="verse" verse="10"><div class="verse-label">10</div>Nedz tās septiņas maizes četriem tūkstošiem un cik grozu jūs vēl salasījāt?</div></div>
<div class="par"><div class="verse" verse="11"><div class="verse-label">11</div>Kā tad jūs nesaprotat, ka Es nerunāju par maizi, jums sacīdams: sargaities no farizeju un saduķeju rauga?"</div></div>
<div class="par"><div class="verse" verse="12"><div class="verse-label">12</div>Tad tie saprata, ka Viņš nebija teicis, lai sargās no maizes rauga, bet no farizeju un saduķeju mācības.</div></div>
<div class="par"><div class="verse" verse="13"><div class="verse-label">13</div>Bet, kad Jēzus nonāca Filipa Cezarejas robežās, Viņš vaicāja Saviem mācekļiem un sacīja: "Ko ļaudis saka par Cilvēka Dēlu, kas Viņš esot?"</div></div>
<div class="par"><div class="verse" verse="14"><div class="verse-label">14</div>Un viņi atbildēja: "Citi saka: Jānis Kristītājs, citi: Ēlija, vēl citi: Jeremija vai kāds no praviešiem."</div></div>
<div class="par"><div class="verse" verse="15"><div class="verse-label">15</div>Viņš uz tiem sacīja: "Bet ko tad jūs par Mani sakāt, kas Es esmu?"</div></div>
<div class="par"><div class="verse" verse="16"><div class="verse-label">16</div>Tad Sīmanis Pēteris atbildēja un sacīja: "Tu esi Kristus, dzīvā Dieva Dēls."</div></div>
<div class="par"><div class="verse" verse="17"><div class="verse-label">17</div>Un Jēzus atbildēja un viņam sacīja: "Svētīgs tu esi, Sīmani, Jonas dēls, jo miesa un asinis tev to neatklāja, bet Mans Tēvs, kas ir debesīs.</div></div>
<div class="par"><div class="verse" verse="18"><div class="verse-label">18</div>Un Es tev saku: tu esi Pēteris, un uz šās klints Es gribu celt Savu draudzi, un elles vārtiem to nebūs uzvarēt.</div></div>
<div class="par"><div class="verse" verse="19"><div class="verse-label">19</div>Un Es tev došu Debesu valstības atslēgas; un, ko tu siesi virs zemes, tas būs siets arī debesīs; un, ko tu atraisīsi virs zemes, tam jābūt atraisītam arī debesīs."</div></div>
<div class="par"><div class="verse" verse="20"><div class="verse-label">20</div>Tad Viņš Saviem mācekļiem pavēlēja, lai tie nevienam nesaka, ka Viņš ir Kristus.</div></div>
<div class="par"><div class="verse" verse="21"><div class="verse-label">21</div>No tā laika Jēzus iesāka Saviem mācekļiem rādīt, ka Viņam vajagot noiet uz Jeruzālemi un daudz ciest no vecajiem un augstiem priesteriem un rakstu mācītājiem, un tikt nokautam, un trešā dienā augšāmcelties.</div></div>
<div class="par"><div class="verse" verse="22"><div class="verse-label">22</div>Un Pēteris ņēma Viņu savrup un iesāka Viņu brīdināt, sacīdams: "Lai Dievs pasargā, Kungs, ka Tev tas nenotiek!"</div></div>
<div class="par"><div class="verse" verse="23"><div class="verse-label">23</div>Bet Viņš atgriezdamies sacīja uz Pēteri: "Atkāpies no Manis, sātan, tu Man esi par apgrēcību. Jo tu nedomā, kas Dievam, bet kas cilvēkam patīk."</div></div>
<div class="par"><div class="verse" verse="24"><div class="verse-label">24</div>Tad Jēzus sacīja uz Saviem mācekļiem: "Ja kas grib Man sekot, tam būs sevi aizliegt, ņemt savu krustu un sekot Man.</div></div>
<div class="par"><div class="verse" verse="25"><div class="verse-label">25</div>Jo, kas grib izglābt savu dzīvību, tas to zaudēs; un, kas savu dzīvību zaudē Manis dēļ, tas to mantos.</div></div>
<div class="par"><div class="verse" verse="26"><div class="verse-label">26</div>Jo ko tas cilvēkam palīdz, ka tas iemanto visu pasauli, bet tam zūd dvēsele. Jeb ko cilvēks var dot par savas dvēseles atpirkšanu?</div></div>
<div class="par"><div class="verse" verse="27"><div class="verse-label">27</div>Jo Cilvēka Dēls nāks Sava Tēva godībā ar Saviem eņģeļiem, un tad Viņš ikkatram atmaksās pēc viņa darbiem.</div></div>
<div class="par"><div class="verse" verse="28"><div class="verse-label">28</div>Patiesi Es jums saku: daži no tiem, kas šeitan stāv, nāvi nebaudīs, iekāms tie neredzēs Cilvēka Dēlu nākam Savā Valstībā."</div></div>
    </body>
</html>
