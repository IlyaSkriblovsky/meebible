
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida dziesma.</div></div>
<div class="par"><div class="verse" verse="2"><div class="verse-label">2</div>Dievs, klusībā Ciānā Tu topi slavēts, un solījumi Tev tiek maksāti.</div></div>
<div class="par"><div class="verse" verse="3"><div class="verse-label">3</div>Tu uzklausi lūgšanas, pie Tevis nāk visi mirstīgie</div></div>
<div class="par"><div class="verse" verse="4"><div class="verse-label">4</div>savu nepildīto solījumu dēļ; kad mūsu noziegumi mūs nospiež, tad Tu, Kungs, tos nolīdzini!</div></div>
<div class="par"><div class="verse" verse="5"><div class="verse-label">5</div>Svētīgs tas, ko Tu izredzi un kam Tu ļauj sev tuvoties un mājot Tavos pagalmos! Mēs tiksim bagātīgi atspirdzināti ar Tava nama, ar Tavas svētnīcas svētumu!</div></div>
<div class="par"><div class="verse" verse="6"><div class="verse-label">6</div>Tu mums atbildi ar lieliem brīnumu darbiem Savā taisnībā, ak, Dievs, Tu mūsu pestītājs; Tu patvērums visiem zemes galiem, uz kuru paļāvībā vēro savus skatus tālās jūras salas,</div></div>
<div class="par"><div class="verse" verse="7"><div class="verse-label">7</div>Tu, kas kalnus nostiprini ar Savu spēku, apjozies ar stiprumu,</div></div>
<div class="par"><div class="verse" verse="8"><div class="verse-label">8</div>Tu klusini jūru krākšanu, to viļņu šņākšanu un tautu trakošanu,</div></div>
<div class="par"><div class="verse" verse="9"><div class="verse-label">9</div>ka visu pasaules malu iemītnieki bīstas no Tavām zīmēm; un tomēr Tu liec arī gavilēt ļaudīm gan rītausmas, gan saulrieta zemēs.</div></div>
<div class="par"><div class="verse" verse="10"><div class="verse-label">10</div>Tu piemeklē zemi ar svētību un dzirdini to un dari to visai bagātu: Dieva strautā ūdens papilnam. Tu liec viņu labībai un lauku augļiem labi izdoties, jo tā Tu apkop zemi.</div></div>
<div class="par"><div class="verse" verse="11"><div class="verse-label">11</div>Tu slacini zemes vagas, ar veldzi Tu līdzini tās arumus, Tu dari zemi mīkstu ar lietusgāzēm un svētī tās asnus.</div></div>
<div class="par"><div class="verse" verse="12"><div class="verse-label">12</div>Tu pušķo un vainago gadu ar Savu labumu, un Tavas pēdas pil no treknuma.</div></div>
<div class="par"><div class="verse" verse="13"><div class="verse-label">13</div>Klajumu ganības zeļ, un pakalni apjožas ar gavilēm.</div></div>
<div class="par"><div class="verse" verse="14"><div class="verse-label">14</div>Pļavas pārklājas ar ganāmiem pulkiem, un ielejas ietinas labības segā, tās gavilē un dzied!</div></div>
    </body>
</html>
