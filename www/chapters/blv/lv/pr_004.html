
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Uzklausiet, mani bērni, sava tēva pamācības, ievērojiet, ka jūs mācītos un kļūtu gudri!</div></div>
<div class="par"><div class="verse" verse="2"><div class="verse-label">2</div>Jo es dodu jums labu pamācību: neatmetiet manus baušļus!</div></div>
<div class="par"><div class="verse" verse="3"><div class="verse-label">3</div>Jo es biju sava tēva dēls, savai mātei luteklītis un vienīgais.</div></div>
<div class="par"><div class="verse" verse="4"><div class="verse-label">4</div>Un viņš mācīja mani un teica:"Lai tava sirds uzņem manus vārdus! Turi manus baušļus, tad tu dzīvosi.</div></div>
<div class="par"><div class="verse" verse="5"><div class="verse-label">5</div>Pieņemies gudrībā, pieņemies prātā, neaizmirsti un neatkāpies no manas mutes vārdiem!</div></div>
<div class="par"><div class="verse" verse="6"><div class="verse-label">6</div>Nepamet gudrību, tad tā tevi pasargās; mīli to, tad tā tevi paglābs.</div></div>
<div class="par"><div class="verse" verse="7"><div class="verse-label">7</div>Jo īstās gudrības sākums ir, ja to labprāt klausās un ja tā cilvēkiem ir mīļāka par visiem labumiem kopā!</div></div>
<div class="par"><div class="verse" verse="8"><div class="verse-label">8</div>Centies to augsti cienīt, tad tevi paaugstinās un iecels godā, ja vien tu to mīlestībā spiedīsi sev pie sirds.</div></div>
<div class="par"><div class="verse" verse="9"><div class="verse-label">9</div>Tā daiļi greznos tavu galvu un izdaiļos tevi ar diženu vainagu."</div></div>
<div class="par"><div class="verse" verse="10"><div class="verse-label">10</div>Tad uzklausi mani, mans dēls, un iegaumē manu runu, tad tavu dzīves gadu skaits kļūs jo liels.</div></div>
<div class="par"><div class="verse" verse="11"><div class="verse-label">11</div>Es vedīšu tevi pa gudrības ceļu, es izvedīšu tevi uz pareizās stigas,</div></div>
<div class="par"><div class="verse" verse="12"><div class="verse-label">12</div>lai, kad tu iesi, tavs gājums tev nekļūtu nepatīkams, un, kad tu skriesi, lai tava kāja nekur neapdauzītos.</div></div>
<div class="par"><div class="verse" verse="13"><div class="verse-label">13</div>Turies cieši pie pamācības, neatkāpies no tās; glabā to, jo tā ir tava dzīvība.</div></div>
<div class="par"><div class="verse" verse="14"><div class="verse-label">14</div>Neej pa bezdievju tekām un neuzej uz ļaunu cilvēku ceļa!</div></div>
<div class="par"><div class="verse" verse="15"><div class="verse-label">15</div>Lai tas aizlokās projām no tevis, un neej pa to; vairies no tā un ej tam secen!</div></div>
<div class="par"><div class="verse" verse="16"><div class="verse-label">16</div>Jo viņi neaiziet gulēt, iekāms viņi nav ko ļaunu nodarījuši; viņiem nenāk miegs, iekāms viņi nav nodarījuši kādu zaudējumu.</div></div>
<div class="par"><div class="verse" verse="17"><div class="verse-label">17</div>Jo viņi pārtiek no bezdievīgo maizes un dzer negantības vīnu.</div></div>
<div class="par"><div class="verse" verse="18"><div class="verse-label">18</div>Bet taisno teka mirdz kā rīta ausmas gaišums, kas arvienu kļūst spilgtāks, līdz pilnīgi uzaust diena.</div></div>
<div class="par"><div class="verse" verse="19"><div class="verse-label">19</div>Bezdievīgo ceļš ir kā akla tumsa; viņi nezina, pār ko tie kritīs.</div></div>
<div class="par"><div class="verse" verse="20"><div class="verse-label">20</div>Mans dēls, ievēro manus vārdus, un lai tava auss nosliecas manai runai pretī!</div></div>
<div class="par"><div class="verse" verse="21"><div class="verse-label">21</div>Lai tie neizslīd no tavas apziņas un redzes loka; saglabā tos savā sirdī!</div></div>
<div class="par"><div class="verse" verse="22"><div class="verse-label">22</div>Jo tie ir dzīvība tiem, kas tos atrod, un ir zāles visai viņu miesai, kas dziedina.</div></div>
<div class="par"><div class="verse" verse="23"><div class="verse-label">23</div>Pāri visam, kas jāsarga, sargi savu sirdi, jo no turienes rosās dzīvība!</div></div>
<div class="par"><div class="verse" verse="24"><div class="verse-label">24</div>Vairi projām no sevis negantību teicēju mutes, un arī lai paļātāju mutes ir tālu projām no tevis!</div></div>
<div class="par"><div class="verse" verse="25"><div class="verse-label">25</div>Lai tavas acis raugās taisni uz priekšu, un lai tavu acu plakstiņi raudzītos taisni tavā priekšā.</div></div>
<div class="par"><div class="verse" verse="26"><div class="verse-label">26</div>Apsver savu kāju soļus, tad tu droši virzīsies uz priekšu!</div></div>
<div class="par"><div class="verse" verse="27"><div class="verse-label">27</div>Negriezies ne pa labi, ne pa kreisi; virzi savas kājas projām no ļauna!</div></div>
    </body>
</html>
