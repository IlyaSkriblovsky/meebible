
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida psalms. Teici To Kungu, mana dvēsele, un viss, kas manī, Viņa svēto Vārdu!</div></div>
<div class="par"><div class="verse" verse="2"><div class="verse-label">2</div>Teici To Kungu, mana dvēsele, un neaizmirsti, ko Viņš tev labu darījis!</div></div>
<div class="par"><div class="verse" verse="3"><div class="verse-label">3</div>Viņš piedod visus tavus grēkus un dziedē visas tavas vainas;</div></div>
<div class="par"><div class="verse" verse="4"><div class="verse-label">4</div>Viņš izglābj tavu dzīvību no pazudināšanas un vainago tevi ar mīlestību un žēlastību.</div></div>
<div class="par"><div class="verse" verse="5"><div class="verse-label">5</div>Viņš bagātīgi iepriecina tevi vecumā ar svētīgām dāvanām, tā ka tava jaunība atjaunojas kā ērglis.</div></div>
<div class="par"><div class="verse" verse="6"><div class="verse-label">6</div>Tas Kungs piešķir taisnību un tiesu visiem apbēdinātiem.</div></div>
<div class="par"><div class="verse" verse="7"><div class="verse-label">7</div>Viņš Mozum atklāja Savus ceļus un rādīja Israēla bērniem Savus darbus.</div></div>
<div class="par"><div class="verse" verse="8"><div class="verse-label">8</div>Žēlīgs un lēnīgs ir Tas Kungs, pacietīgs un bagāts žēlastībā.</div></div>
<div class="par"><div class="verse" verse="9"><div class="verse-label">9</div>Viņš nesaskaņas nepaturēs mūžam un nedusmosies mūžīgi.</div></div>
<div class="par"><div class="verse" verse="10"><div class="verse-label">10</div>Viņš nedara mums pēc mūsu grēkiem un neatmaksā mums pēc mūsu noziegumiem,</div></div>
<div class="par"><div class="verse" verse="11"><div class="verse-label">11</div>jo, cik augstu ir debesis pār zemi, tik liela ir Viņa žēlastība pret tiem, kas Viņu bīstas.</div></div>
<div class="par"><div class="verse" verse="12"><div class="verse-label">12</div>Cik tālu ir rīti no vakariem, tik tālu Viņš atliek mūsu pārkāpumus nost no mums;</div></div>
<div class="par"><div class="verse" verse="13"><div class="verse-label">13</div>kā tēvs apžēlojas par bērniem, tā Tas Kungs apžēlojas par tiem, kas Viņu bīstas.</div></div>
<div class="par"><div class="verse" verse="14"><div class="verse-label">14</div>Jo Viņš zina, kādi radījumi mēs esam, Viņš piemin to, ka mēs esam pīšļi.</div></div>
<div class="par"><div class="verse" verse="15"><div class="verse-label">15</div>Cilvēks savā dzīvē ir kā zāle, viņš zied kā puķe laukā,</div></div>
<div class="par"><div class="verse" verse="16"><div class="verse-label">16</div>kad vējš to skar, tad tās vairs nav, un neatrod vairs pat tās vietu.</div></div>
<div class="par"><div class="verse" verse="17"><div class="verse-label">17</div>Bet Tā Kunga žēlastība paliek mūžīgi mūžam dzīva tajos, kas Viņu bīstas, un Viņa taisnība uz bērnu bērniem</div></div>
<div class="par"><div class="verse" verse="18"><div class="verse-label">18</div>tajos, kas Viņa derību sargā, neaizmirst Viņa baušļus un cenšas tos pildīt.</div></div>
<div class="par"><div class="verse" verse="19"><div class="verse-label">19</div>Tas Kungs ir debesīs uzcēlis Savu troni, un Viņa ķēniņa valstība valda pār visu.</div></div>
<div class="par"><div class="verse" verse="20"><div class="verse-label">20</div>Teiciet To Kungu, Viņa eņģeļi, jūs, Viņa stiprie sargi, kas Viņa pavēles pilda, klausīdami Viņa vārda balsi!</div></div>
<div class="par"><div class="verse" verse="21"><div class="verse-label">21</div>Teiciet To Kungu, visi Viņa karapulki, jūs, Viņa kalpi, kas pildāt Viņa prātu!</div></div>
<div class="par"><div class="verse" verse="22"><div class="verse-label">22</div>Teiciet To Kungu, visi Viņa darbi visās Viņa valstības malās! Teici To Kungu, mana dvēsele!</div></div>
    </body>
</html>
