
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pāvils, Kristus Jēzus apustulis pēc Dieva, mūsu Pestītāja, un Kunga Kristus Jēzus, mūsu cerības, pavēles,</div></div>
<div class="par"><div class="verse" verse="2"><div class="verse-label">2</div>Timotejam, savam īstam dēlam ticībā: žēlastība, apžēlošana, miers no Dieva Tēva un Kristus Jēzus, mūsu Kunga.</div></div>
<div class="par"><div class="verse" verse="3"><div class="verse-label">3</div>Jau iedams uz Maķedoniju, esmu lūdzis tevi palikt Efezā, lai tu piekodinātu zināmiem ļaudīm nemācīt svešas mācības,</div></div>
<div class="par"><div class="verse" verse="4"><div class="verse-label">4</div>nedz nodoties bezgalīgām pasakām un cilts rakstiem, kas vairāk ierosina prātošanu nekā kopj Dieva draudzi ticībā,</div></div>
<div class="par"><div class="verse" verse="5"><div class="verse-label">5</div>bet sludināšanas mērķis ir mīlestība, kas nāk no skaidras sirds un labas apziņas un neliekuļotas ticības.</div></div>
<div class="par"><div class="verse" verse="6"><div class="verse-label">6</div>No tā daži ir noklīduši un nogriezušies uz tukšu izrunāšanos,</div></div>
<div class="par"><div class="verse" verse="7"><div class="verse-label">7</div>gribēdami būt bauslības mācītāji, bet nesaprazdami ne to, ko saka, nedz to, ko daži apgalvo.</div></div>
<div class="par"><div class="verse" verse="8"><div class="verse-label">8</div>Bet mēs zinām, ka bauslība ir laba, ja lieto to pareizi,</div></div>
<div class="par"><div class="verse" verse="9"><div class="verse-label">9</div>atzīstot, ka bauslība nav dota taisnam, bet netaisniem un nepaklausīgiem, bezdievīgiem un grēciniekiem, negantiem un nesvētiem, tēva un mātes slepkavām, cilvēku kāvējiem,</div></div>
<div class="par"><div class="verse" verse="10"><div class="verse-label">10</div>netikļiem, vīru piegulētājiem, cilvēku pārdevējiem, melkuļiem, zvēresta lauzējiem un ja kas vien vēl ir pretim veselīgai mācībai,</div></div>
<div class="par"><div class="verse" verse="11"><div class="verse-label">11</div>pēc svētā Dieva godības evaņģēlija, kas man uzticēts.</div></div>
<div class="par"><div class="verse" verse="12"><div class="verse-label">12</div>Esmu pateicīgs Tam, kas darījis mani spēcīgu - Kristum Jēzum, mūsu Kungam, ka Viņš atzinis mani par uzticamu un iecēlis kalpošanai,</div></div>
<div class="par"><div class="verse" verse="13"><div class="verse-label">13</div>kaut gan iepriekš biju zaimotājs, vajātājs un varmāka; tomēr es esmu apžēlots, jo es nezinādams esmu darījis to neticībā,</div></div>
<div class="par"><div class="verse" verse="14"><div class="verse-label">14</div>bet pāri mēram bija mūsu Kunga žēlastība ar ticību un mīlestību, kas sakņojas Kristū Jēzū.</div></div>
<div class="par"><div class="verse" verse="15"><div class="verse-label">15</div>Tas ir patiess un pilnā mērā atzīstams vārds, ka Kristus Jēzus ir nācis pasaulē izglābt grēciniekus. Es esmu pirmais viņu starpā,</div></div>
<div class="par"><div class="verse" verse="16"><div class="verse-label">16</div>bet tāpēc es esmu atradis apžēlošanu, lai īpaši manī Kristus Jēzus parādītu visu savu lēnprātību par priekšzīmi tiem, kas turpmāk, paļaudamies uz Viņu, iegūs mūžīgu dzīvību.</div></div>
<div class="par"><div class="verse" verse="17"><div class="verse-label">17</div>Bet pasaules mūžu valdniekam, neiznīcīgam, neredzamam vienīgajam Dievam lai ir gods un slava mūžu mūžos. Āmen.</div></div>
<div class="par"><div class="verse" verse="18"><div class="verse-label">18</div>Šo piekodinājumu es lieku tev pie sirds, mans dēls Timotej, pēc agrākiem praviešu vārdiem par tevi, lai tu cīnītos ar tiem labo cīņu</div></div>
<div class="par"><div class="verse" verse="19"><div class="verse-label">19</div>savā ticībā un labā sirdsapziņā, ko daži ir atmetuši, un tā viņu ticības laiva ir sadragāta;</div></div>
<div class="par"><div class="verse" verse="20"><div class="verse-label">20</div>to starpā ir Himenējs un Aleksandrs. Tos esmu nodevis sātanam, lai viņi pārmācīti vairs nezaimotu Dievu.</div></div>
    </body>
</html>
