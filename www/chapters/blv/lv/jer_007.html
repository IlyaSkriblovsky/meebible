
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir Tā Kunga vārds, kas nāca pār Jeremiju, un Tas Kungs sacīja tā:</div></div>
<div class="par"><div class="verse" verse="2"><div class="verse-label">2</div>"Nostājies Tā Kunga nama vārtos un sludini skaļā balsī: klausaities Tā Kunga vārdu, visi no Jūda, kas jūs ieejat pa šiem vārtiem pielūgt To Kungu!</div></div>
<div class="par"><div class="verse" verse="3"><div class="verse-label">3</div>Tā saka Tas Kungs Cebaots, Israēla Dievs: dariet taisnus savus ceļus un savus darbus, tad Es jums ļaušu dzīvot šinī vietā!</div></div>
<div class="par"><div class="verse" verse="4"><div class="verse-label">4</div>Nepaļaujieties uz viltus vārdiem, kad jums saka: tas ir Tā Kunga nams, Tā Kunga nams, Tā Kunga nams!</div></div>
<div class="par"><div class="verse" verse="5"><div class="verse-label">5</div>Jo tikai tad, ja jūs nopietni labosit savus dzīves ceļus, savus darbus un visu savu rīcību, bet nesaskaņu gadījumos izturēsities pēc taisnības cits pret citu,</div></div>
<div class="par"><div class="verse" verse="6"><div class="verse-label">6</div>kad jūs neapbēdināsit svešinieku, bāreni un atraitni un neizliesit nenoziedzīgas asinis šinī vietā, un nekalposit citiem dieviem sev pašiem par postu,</div></div>
<div class="par"><div class="verse" verse="7"><div class="verse-label">7</div>tad Es ļaušu jums dzīvot šinī vietā, šinī zemē, ko Es devu jūsu tēviem uz mūžīgiem laikiem.</div></div>
<div class="par"><div class="verse" verse="8"><div class="verse-label">8</div>Bet redzi, jūs paļaujaties uz viltus vārdiem, kas nekam neder!</div></div>
<div class="par"><div class="verse" verse="9"><div class="verse-label">9</div>Vai tad jums bija zagt, nokaut, laulību pārkāpt, nepatiesi zvērēt un kvēpināt Baalam, un kalpot citiem dieviem, kas jums sveši?</div></div>
<div class="par"><div class="verse" verse="10"><div class="verse-label">10</div>Un tad jūs nākat un stājaties Manā priekšā šinī namā, kas nosaukts Manā Vārdā, un sakāt: mēs esam glābti! - un turpināt darīt visas šīs negantības.</div></div>
<div class="par"><div class="verse" verse="11"><div class="verse-label">11</div>Vai tad šis nams, kas nes Manu Vārdu, kļuvis jūsu acīs par slepkavu bedri? Tiešām, arī Es to redzu, saka Tas Kungs.</div></div>
<div class="par"><div class="verse" verse="12"><div class="verse-label">12</div>Eita taču uz Manu svēto vietu, kas ir Šīlo, kur iesākumā mājoja Mans Vārds, un raugait, par ko Es to esmu pārvērtis Savas Israēla tautas ļaunuma dēļ!</div></div>
<div class="par"><div class="verse" verse="13"><div class="verse-label">13</div>Bet tādēļ ka jūs darījāt visus tos pašus darbus, tā saka Tas Kungs, un, kaut gan Es vienmēr uz jums runāju, jūs Mani neklausījāt un, lai gan Es jūs saucu, jūs Man neatbildējāt,</div></div>
<div class="par"><div class="verse" verse="14"><div class="verse-label">14</div>tad Es darīšu šim namam, kas nes Manu Vārdu un uz ko jūs paļaujaties, un šai svētai vietai, ko Es devu jums un jūsu tēviem, tāpat kā Es Šīlo darīju:</div></div>
<div class="par"><div class="verse" verse="15"><div class="verse-label">15</div>Es jūs atstumšu no Sava vaiga, kā Es atstūmu visus jūsu brāļus, visu Efraima dzimumu!</div></div>
<div class="par"><div class="verse" verse="16"><div class="verse-label">16</div>Bet tu neaizlūdz par šo tautu un nenāc par tiem Manā priekšā ne ar žēlabām, ne ar lūgšanu, nepūlies! Jo Es tevi tomēr nepaklausīšu.</div></div>
<div class="par"><div class="verse" verse="17"><div class="verse-label">17</div>Vai tad tu neredzi, ko tie dara Jūdas pilsētās un Jeruzālemes ielās?</div></div>
<div class="par"><div class="verse" verse="18"><div class="verse-label">18</div>Bērni salasa malku, un tēvi iekurina uguni; sievas mīca maizi, lai ceptu raušus debesu ķēniņienei. Tie nes dzeramos upurus svešiem dieviem, lai Mani sakaitinātu.</div></div>
<div class="par"><div class="verse" verse="19"><div class="verse-label">19</div>Bet vai viņi sāpina ar to Mani, saka Tas Kungs, vai ne drīzāk paši sevi sev par kaunu?"</div></div>
<div class="par"><div class="verse" verse="20"><div class="verse-label">20</div>Tādēļ saka Dievs Tas Kungs: "Redzi, Manas dusmas un Mana bardzība izgāzīsies pār šo vietu, pār cilvēkiem un lopiem un meža kokiem un zemes augļiem, tā degs un neizdzisīs!"</div></div>
<div class="par"><div class="verse" verse="21"><div class="verse-label">21</div>Tā saka Tas Kungs Cebaots, Israēla Dievs: "Lieciet tomēr klāt savus dedzināmos upurus pie saviem kaujamiem upuriem un ēdiet to gaļu!</div></div>
<div class="par"><div class="verse" verse="22"><div class="verse-label">22</div>Jo Es jūsu tēviem tanī dienā, kad Es tos izvedu no Ēģiptes zemes, neko nenoteicu, nedz pavēlēju par dedzināmiem un kaujamiem upuriem,</div></div>
<div class="par"><div class="verse" verse="23"><div class="verse-label">23</div>bet Es tiem devu šādu pavēli: klausait Manu balsi, tad Es būšu jūsu Dievs, un jūs būsit Mana tauta; staigājiet pa visiem tiem ceļiem, ko Es jums pavēlu, lai jums labi klājas!</div></div>
<div class="par"><div class="verse" verse="24"><div class="verse-label">24</div>Bet tie Man neklausīja un savas ausis neatvēra; tie staigāja pēc savas ļaunās sirds padoma un pagrieza Man muguru un ne vaigu.</div></div>
<div class="par"><div class="verse" verse="25"><div class="verse-label">25</div>Gan Es kopš tās dienas, kad jūsu tēvi izgāja no Ēģiptes zemes, līdz šai dienai sūtīju pie jums nemitīgi ik dienas visus Savus kalpus praviešus,</div></div>
<div class="par"><div class="verse" verse="26"><div class="verse-label">26</div>taču viņi Mani neklausīja un Man nepievērsa savas ausis, bet bija ietiepīgi un izturējās vēl ļaunāk nekā viņu tēvi.</div></div>
<div class="par"><div class="verse" verse="27"><div class="verse-label">27</div>Un, ja tu viņiem arī visu to teiktu, viņi tomēr uz tevi neklausīsies, un, ja tu viņiem arī bargāk uzsauktu, viņi tev neatbildēs.</div></div>
<div class="par"><div class="verse" verse="28"><div class="verse-label">28</div>Tad saki tiem: lūk, tauta, kas neklausa Tā Kunga, sava Dieva, balsi un neļaujas biedināt sevi. Uzticīgā paļāvība ir pagalam, un tās vārdi galīgi apklusuši viņas mutē!</div></div>
<div class="par"><div class="verse" verse="29"><div class="verse-label">29</div>Nocērp savus skaistos galvas matus, savu diženo galvas rotu, tu Ciānas meita, met tos projām un dziedi sēru dziesmu kailajos kalnos! Jo Tas Kungs ir pametis un atstūmis to tautu, pret kuru vērstas Viņa dusmas!</div></div>
<div class="par"><div class="verse" verse="30"><div class="verse-label">30</div>Jo Jūdas bērni darīja, kas ļauns Manās acīs, tā saka Tas Kungs, tie nostatīja savus negantos elkus tai namā, kas nes Manu Vārdu, lai to apgānītu,</div></div>
<div class="par"><div class="verse" verse="31"><div class="verse-label">31</div>un uzcēla Tofetam altāri Ben-Hinomas ielejā, lai tur ziedotu savus dēlus un meitas, ko Es neesmu pavēlējis un kas Man nekad nevarēja nākt prātā.</div></div>
<div class="par"><div class="verse" verse="32"><div class="verse-label">32</div>Tādēļ redzi, nāks diena, tā saka Tas Kungs, kad nerunās vairs par Tofetu un par Ben-Hinomas ieleju, bet par slepkavošanas ieleju. Tofetā būs kapsēta, jo citur nekur tai vietas nebūs.</div></div>
<div class="par"><div class="verse" verse="33"><div class="verse-label">33</div>Šīs tautas miroņi noderēs par barību putniem apakš debess un zvēriem virs zemes, un neviens tos netraucēs un nedzīs projām.</div></div>
<div class="par"><div class="verse" verse="34"><div class="verse-label">34</div>Un Es darīšu galu priekam un jautrībai Jūdas pilsētās un Jeruzālemes ielās, kā arī līgavaiņa gavilēm un līgavas līksmajām dziesmām; jo šai zemei jākļūst par tuksnesi!"</div></div>
    </body>
</html>
