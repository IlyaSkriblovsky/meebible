
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika, ka ķēniņa Dārija ceturtajā valdīšanas gadā, devītā mēneša, kas saucas kislevs, ceturtajā dienā Tā Kunga vārds nāca pār Cahariju,</div></div>
<div class="par"><div class="verse" verse="2"><div class="verse-label">2</div>kad Bēteles iedzīvotāji sūtīja Sareceru un Regem-Melehu kopā ar viņu pavadoņiem, lai viņi aizlūgtu Tā Kunga priekšā</div></div>
<div class="par"><div class="verse" verse="3"><div class="verse-label">3</div>un liktu priesteriem, kas bija Tā Kunga Cebaota namā, un praviešiem atbildēt uz šādu jautājumu: vai mums vēl jāskumst un jāraud un arī jāgavē piektajā mēnesī, kā mēs to esam darījuši jau tik daudz gadu?</div></div>
<div class="par"><div class="verse" verse="4"><div class="verse-label">4</div>Un notika, ka pār mani nāca Tā Kunga Cebaota vārds:</div></div>
<div class="par"><div class="verse" verse="5"><div class="verse-label">5</div>"Sludini ļaudīm visā zemē un priesteriem un saki tā: kad jūs gavējāt un sērojāt piektajā un septītajā mēnesī visus šos septiņdesmit gadus, vai tad jūs Manis dēļ tā gavējāt?</div></div>
<div class="par"><div class="verse" verse="6"><div class="verse-label">6</div>Vai kad jūs ēdāt un dzērāt, vai jūs neēdāt un nedzērāt paši savā labā?</div></div>
<div class="par"><div class="verse" verse="7"><div class="verse-label">7</div>Vai tad šie nav tie baušļi, ko Tas Kungs ir licis sludināt arī agrākiem praviešiem, kad Jeruzāleme vēl dzīvoja mierā un kad tajā līdz ar apkārtējām pilsētām valdīja pilnība un ļaudis dzīvoja arī no pilsētas uz dienvidiem un ielejās?"</div></div>
<div class="par"><div class="verse" verse="8"><div class="verse-label">8</div>Un atkal nāca Tā Kunga vārds pār Cahariju:</div></div>
<div class="par"><div class="verse" verse="9"><div class="verse-label">9</div>"Tā saka Tas Kungs Cebaots: spriediet taisnu tiesu, un lai ikviens parāda pret savu brāli mīlestību un žēlsirdību!</div></div>
<div class="par"><div class="verse" verse="10"><div class="verse-label">10</div>Un nedariet pāri atraitnēm, bāriņiem, svešiniekiem un nabagiem, un neturiet ļauna savā sirdī cits pret citu!"</div></div>
<div class="par"><div class="verse" verse="11"><div class="verse-label">11</div>Bet viņi to neievēroja, palika nepaklausīgi, negribēja uzņemties nekādu jūgu un aizbāza savas ausis, lai neko nedzirdētu,</div></div>
<div class="par"><div class="verse" verse="12"><div class="verse-label">12</div>un nocietināja savas sirdis kā akmeni, lai viņi nedzirdētu nedz bauslību, nedz vārdus, ko Tas Kungs Cebaots tiem deva, ar Savu Garu likdams tos sludināt agrākiem praviešiem. Tādēļ arī bija nākušas pār viņiem Tā Kunga Cebaota tik lielās dusmas.</div></div>
<div class="par"><div class="verse" verse="13"><div class="verse-label">13</div>"Kā tie neklausīja, kad Es saucu," saka Tas Kungs Cebaots, "tā tagad Es neklausīšu, kad tie sauc!</div></div>
<div class="par"><div class="verse" verse="14"><div class="verse-label">14</div>Tāpēc Es viņus izkaisīju starp visām svešām tautām, kas viņus nepazina, un zeme aiz viņiem palika tukša, tā ka neviens tur vairs neklejo, un tā labā un mīlīgā zeme kļuvusi par neauglīgu kailatni."</div></div>
    </body>
</html>
