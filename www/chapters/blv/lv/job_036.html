
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ēlihus turpināja un sacīja:</div></div>
<div class="par"><div class="verse" verse="2"><div class="verse-label">2</div>"Pacieties vēl mazu brīdi, lai es tevi pamācu, jo man jautājumā par Dievu vēl vairāk kas sakāms.</div></div>
<div class="par"><div class="verse" verse="3"><div class="verse-label">3</div>Es gribu ar savām plašajām zināšanām jautājumu aptvert plašāk, lai palīdzētu savam Radītājam gūt taisnību,</div></div>
<div class="par"><div class="verse" verse="4"><div class="verse-label">4</div>jo, tiešām, mana runa nav aplama: tavā priekšā ir vīrs, kam netrūkst zināšanu un atziņu.</div></div>
<div class="par"><div class="verse" verse="5"><div class="verse-label">5</div>Redzi, Dievs ir varens un tomēr neatmet, Viņš ir varens Savā sirdsspēkā.</div></div>
<div class="par"><div class="verse" verse="6"><div class="verse-label">6</div>Viņš neatstāj dzīvu bezdievīgo, un Viņš piešķirs taisnību arī apspiestajiem.</div></div>
<div class="par"><div class="verse" verse="7"><div class="verse-label">7</div>Viņš neatrauj Savu acu skatu no taisnā, un ķēniņiem tronī Viņš nodrošina paļāvīgu sēdēšanu, lai viņi būtu paaugstināti.</div></div>
<div class="par"><div class="verse" verse="8"><div class="verse-label">8</div>Bet, kad viņi iesaistīti važās un guļ gūstā ieslēgti siekstās,</div></div>
<div class="par"><div class="verse" verse="9"><div class="verse-label">9</div>tad Viņš ar to ceļ viņiem acu priekšā viņu pašu rīcību un arī viņu pārkāpumus, ka tie sevi bija iecerējuši pārāk varenus;</div></div>
<div class="par"><div class="verse" verse="10"><div class="verse-label">10</div>un tā Viņš atdara viņu ausis brīdinājumiem un atgādina viņiem atrauties no ļaunā.</div></div>
<div class="par"><div class="verse" verse="11"><div class="verse-label">11</div>Ja nu tagad tie Viņam klausa un pakļaujas, tad viņi savas mūža dienas noved labā galā,</div></div>
<div class="par"><div class="verse" verse="12"><div class="verse-label">12</div>bet, ja tie neklausa, tad tie iet bojā pēkšņā nāvē un nomirst bez īstas atziņas.</div></div>
<div class="par"><div class="verse" verse="13"><div class="verse-label">13</div>Tad nu tādi, kuriem ir bezgodīga sirdsprāta domas, iedegas dusmās un nesauc pēc glābēja, kaut gan Viņš pats viņus sasējis važās.</div></div>
<div class="par"><div class="verse" verse="14"><div class="verse-label">14</div>Tad viņu dvēsele mirst jau zēnu gados, un viņu mūžs beidzas kā netikliem vīriem.</div></div>
<div class="par"><div class="verse" verse="15"><div class="verse-label">15</div>Cietējus turpretī Viņš tieši izglābj viņu ciešanu dēļ un atver viņu ausis kā atlīdzību par viņu ciešanām.</div></div>
<div class="par"><div class="verse" verse="16"><div class="verse-label">16</div>Viņš arī tevi cenšas izraut no bēdu rīkles plašumā, kur nav bēdu, un tavs galds būs pilns ar tauku, bagātīgu uzturu.</div></div>
<div class="par"><div class="verse" verse="17"><div class="verse-label">17</div>Bet, ja tu esi pilnīgi pakļāvies bezdievīgo spriešanas veidam, tad tiesa un sods ķers tevi pašu.</div></div>
<div class="par"><div class="verse" verse="18"><div class="verse-label">18</div>Lai dusmu uguns tevi nepavedina uz zaimiem, un izpirkšanas maksa lai tevi nemaldina!</div></div>
<div class="par"><div class="verse" verse="19"><div class="verse-label">19</div>Bet vai tava saukšana pēc palīga tevi atsvabinās no nomāktības un grūtā stāvokļa, tāpat kā visi tavi ārkārtīgo piepūļu paņēmieni?</div></div>
<div class="par"><div class="verse" verse="20"><div class="verse-label">20</div>Neilgojies pēc tās nakts, kas kādreiz spiež citas tautas atstāt savas dzīves vietas!</div></div>
<div class="par"><div class="verse" verse="21"><div class="verse-label">21</div>Piesargies, ka tu nepieslienies kādam ļaunam darījumam, jo tas tev vairāk patīk nekā pacietība.</div></div>
<div class="par"><div class="verse" verse="22"><div class="verse-label">22</div>Redzi, varens ir Dievs, un lielas lietas Viņš veic ar Savu spēku; kas ir tāds lietpratējs kā Viņš?</div></div>
<div class="par"><div class="verse" verse="23"><div class="verse-label">23</div>Kas Viņu gan pamācījis, kādu gaitu iet, un kas jebkad ir varējis Viņam teikt: Tu esi darījis nepareizi?</div></div>
<div class="par"><div class="verse" verse="24"><div class="verse-label">24</div>Piemini, tev ir jāteic Viņa roku darbs, kas ir tāds, ka cilvēki to dziesmās daudzina!</div></div>
<div class="par"><div class="verse" verse="25"><div class="verse-label">25</div>Ikviens cilvēks to uzlūko ar izbrīnu, un taču mirstīgais spēj to ieraudzīt tikai no tālienes.</div></div>
<div class="par"><div class="verse" verse="26"><div class="verse-label">26</div>Redzi, Dievs ir pārmērīgi dižens mūsu atziņai, un mēs neapjaušam Viņa gadu skaitu.</div></div>
<div class="par"><div class="verse" verse="27"><div class="verse-label">27</div>Viņš liek pacelties no jūras augšup ūdens pilieniem, lai tie no tvaikiem, kurus Viņš rada, atkal kā lietus pilētu lejup,</div></div>
<div class="par"><div class="verse" verse="28"><div class="verse-label">28</div>kā ir pilni visi mākoņi un kam tie liek nolīt pār visu ļaužu daudzumu.</div></div>
<div class="par"><div class="verse" verse="29"><div class="verse-label">29</div>Un kas var izdibināt, kā mākoņi izplešas plašumā, un pērkona dārdus no Viņa paša telts?</div></div>
<div class="par"><div class="verse" verse="30"><div class="verse-label">30</div>Redzi, Viņš ģērbjas zibeņu spīdumā un liek tiem slīdēt pār vistumšāko jūras dzelmju plašumiem,</div></div>
<div class="par"><div class="verse" verse="31"><div class="verse-label">31</div>jo tā Viņš soda tautas un reizē dod arī pārpilnām barību.</div></div>
<div class="par"><div class="verse" verse="32"><div class="verse-label">32</div>Abas rokas Viņš ietērpis mirdzošos liesmainos zibeņos un raida tos pretī uzbrucējam.</div></div>
<div class="par"><div class="verse" verse="33"><div class="verse-label">33</div>Viņa pērkona dārdi vēstī Viņa kā varas nesēja tuvošanos, kas liek Savām dusmām darboties pret ļaunumu.</div></div>
    </body>
</html>
