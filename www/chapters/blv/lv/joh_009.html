
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un, garām ejot, Viņš ieraudzīja cilvēku, kas no dzimšanas bija neredzīgs.</div></div>
<div class="par"><div class="verse" verse="2"><div class="verse-label">2</div>Viņa mācekļi Viņam jautāja: "Rabi, kas ir grēkojis, viņš pats vai viņa vecāki, ka viņš neredzīgs piedzimis?"</div></div>
<div class="par"><div class="verse" verse="3"><div class="verse-label">3</div>Jēzus atbildēja: "Ne viņš ir grēkojis, ne viņa vecāki, bet Dieva darbiem vajag parādīties viņā.</div></div>
<div class="par"><div class="verse" verse="4"><div class="verse-label">4</div>Man nākas strādāt Tā darbus, kas Mani sūtījis, kamēr ir diena; nāk nakts, kad neviens nevar strādāt.</div></div>
<div class="par"><div class="verse" verse="5"><div class="verse-label">5</div>Kamēr Es esmu pasaulē, Es esmu pasaules gaisma."</div></div>
<div class="par"><div class="verse" verse="6"><div class="verse-label">6</div>To sacījis, Viņš spļāva zemē, taisīja no siekalām svaidāmo, uzlika šo svaidāmo uz viņa acīm</div></div>
<div class="par"><div class="verse" verse="7"><div class="verse-label">7</div>un sacīja viņam: "Ej, mazgājies Ziloas (tulkojumā: sūtītais) dīķī!" Tad viņš aizgāja, mazgājās un pārnāca redzīgs.</div></div>
<div class="par"><div class="verse" verse="8"><div class="verse-label">8</div>Tad kaimiņi un citi, kas viņu iepriekš bija redzējuši, ka viņš ubagoja, sacīja: "Vai šis nav tas, kas sēdēja un ubagoja?"</div></div>
<div class="par"><div class="verse" verse="9"><div class="verse-label">9</div>Daži sacīja: viņš tas ir, - citi turpretim: nē, bet viņš tam līdzīgs. Viņš pats sacīja: "Es tas esmu."</div></div>
<div class="par"><div class="verse" verse="10"><div class="verse-label">10</div>Tad tie viņam sacīja: "Kā tad tavas acis ir atvērušās?"</div></div>
<div class="par"><div class="verse" verse="11"><div class="verse-label">11</div>Viņš atbildēja: "Cilvēks, kuru sauc Jēzus, iztaisīja svaidāmo, svaidīja ar to manas acis un sacīja man: ej uz Zilou un mazgājies! - Tad es aizgāju, mazgājos un kļuvu redzīgs."</div></div>
<div class="par"><div class="verse" verse="12"><div class="verse-label">12</div>Tie viņam jautāja: "Kur Viņš ir?" Viņš sacīja: "Es nezinu."</div></div>
<div class="par"><div class="verse" verse="13"><div class="verse-label">13</div>Tad viņi šo agrāk neredzīgo cilvēku aizveda pie farizejiem.</div></div>
<div class="par"><div class="verse" verse="14"><div class="verse-label">14</div>Bet tā diena bija sabats, kad Jēzus bija taisījis svaidāmo un bija atvēris viņa acis.</div></div>
<div class="par"><div class="verse" verse="15"><div class="verse-label">15</div>Arī farizeji viņu atkal jautāja, kā viņš ticis redzīgs. Viņš sacīja tiem: "Viņš uzlika svaidāmo uz acīm, es mazgājos un - varu redzēt."</div></div>
<div class="par"><div class="verse" verse="16"><div class="verse-label">16</div>Tad daži farizeji sacīja: "Šis cilvēks nav no Dieva, jo Viņš nesvētī sabatu." Bet citi sacīja: "Kā grēcīgs cilvēks var darīt tādas zīmes?" Un tie sāka šķelties savā starpā.</div></div>
<div class="par"><div class="verse" verse="17"><div class="verse-label">17</div>Tad viņi atkal saka neredzīgajam: "Ko tu pats saki par Viņu, ka Viņš atvēris tavas acis?" Tas sacīja: "Viņš ir pravietis."</div></div>
<div class="par"><div class="verse" verse="18"><div class="verse-label">18</div>Bet jūdi neticēja tam, ka viņš bijis neredzīgs un kļuvis redzīgs, kamēr tie nebija atsaukuši izdziedinātā cilvēka vecākus.</div></div>
<div class="par"><div class="verse" verse="19"><div class="verse-label">19</div>Viņi tiem jautāja: "Vai šis ir jūsu dēls, par kuru jūs sakāt, ka tas neredzīgs dzimis? Kā tad viņš tagad var redzēt?"</div></div>
<div class="par"><div class="verse" verse="20"><div class="verse-label">20</div>Viņa vecāki atbildēja: "Mēs zinām, ka viņš ir mūsu dēls un ka viņš neredzīgs piedzimis;</div></div>
<div class="par"><div class="verse" verse="21"><div class="verse-label">21</div>bet, kā viņš tagad var redzēt, to mēs nezinām; tāpat nezinām, kas viņam atvēris acis. Jautājiet viņam pašam, viņš ir pilngadīgs, viņš pats par sevi atbildēs."</div></div>
<div class="par"><div class="verse" verse="22"><div class="verse-label">22</div>Tā viņa vecāki runāja, baidīdamies no jūdiem; jo jūdi jau bija sarunājušies katru, kas Viņu apliecinātu par Kristu, izslēgt no draudzes.</div></div>
<div class="par"><div class="verse" verse="23"><div class="verse-label">23</div>Tāpēc viņa vecāki sacīja: "Viņš ir pilngadīgs, jautājiet viņam pašam!"</div></div>
<div class="par"><div class="verse" verse="24"><div class="verse-label">24</div>Pēc tam viņi otrreiz pasauca cilvēku, kas bija neredzīgs bijis, un sacīja viņam: "Dod Dievam godu! Mēs zinām, ka šis cilvēks ir grēcinieks."</div></div>
<div class="par"><div class="verse" verse="25"><div class="verse-label">25</div>Tad tas atbildēja: "Vai Viņš ir grēcinieks, to es nezinu; vienu es zinu, ka es, neredzīgais, tagad varu redzēt."</div></div>
<div class="par"><div class="verse" verse="26"><div class="verse-label">26</div>Viņi tam sacīja: "Ko Viņš ar tevi darīja? Kā Viņš atvēra tavas acis?"</div></div>
<div class="par"><div class="verse" verse="27"><div class="verse-label">27</div>Viņš tiem atbildēja: "Es jums jau teicu, bet jūs neesat klausījuši. Kāpēc jūs to vēlreiz gribat dzirdēt? Jūs taču negribat kļūt par Viņa mācekļiem?"</div></div>
<div class="par"><div class="verse" verse="28"><div class="verse-label">28</div>Tad tie viņu nolamāja un sacīja: "Tu esi Viņa māceklis, bet mēs esam Mozus mācekļi.</div></div>
<div class="par"><div class="verse" verse="29"><div class="verse-label">29</div>Mēs zinām, ka ar Mozu ir runājis Dievs; bet par šo mēs nezinām, no kurienes Viņš ir."</div></div>
<div class="par"><div class="verse" verse="30"><div class="verse-label">30</div>Izdziedinātais viņiem atbildēja: "Tas ir dīvaini, ka jūs nezināt, no kurienes Viņš ir, un tomēr Viņš ir atvēris manas acis.</div></div>
<div class="par"><div class="verse" verse="31"><div class="verse-label">31</div>Mēs zinām, ka Dievs grēciniekus neklausa, bet, ja kāds ir dievbijīgs un dara Dieva prātu, to Viņš klausa.</div></div>
<div class="par"><div class="verse" verse="32"><div class="verse-label">32</div>Nemūžam vēl nav dzirdēts, ka kāds būtu atvēris acis cilvēkam, kas neredzīgs piedzimis.</div></div>
<div class="par"><div class="verse" verse="33"><div class="verse-label">33</div>Ja Viņš nebūtu no Dieva, Viņš neko nevarētu darīt."</div></div>
<div class="par"><div class="verse" verse="34"><div class="verse-label">34</div>Tie viņam atbildēja: "Tu viss esi grēkos dzimis, un tu mūs gribi mācīt?" Un tie viņu izdzina ārā.</div></div>
<div class="par"><div class="verse" verse="35"><div class="verse-label">35</div>Jēzus dabūja zināt, ka viņi to izdzinuši ārā. Saticis to, Viņš sacīja: "Vai tu tici Cilvēka Dēlam?"</div></div>
<div class="par"><div class="verse" verse="36"><div class="verse-label">36</div>Tas atbildēja: "Kungs, kas Tas ir, lai es varētu Viņam ticēt?"</div></div>
<div class="par"><div class="verse" verse="37"><div class="verse-label">37</div>Jēzus viņam sacīja: "Tu esi Viņu redzējis; kas ar tevi runā, tas Viņš ir."</div></div>
<div class="par"><div class="verse" verse="38"><div class="verse-label">38</div>Viņš teica: "Es ticu, Kungs!" - un To pielūdza.</div></div>
<div class="par"><div class="verse" verse="39"><div class="verse-label">39</div>Un Jēzus sacīja: "Uz tiesu Es esmu nācis šinī pasaulē, lai tie, kas neredz, kļūst redzīgi, un tie, kas redz, akli."</div></div>
<div class="par"><div class="verse" verse="40"><div class="verse-label">40</div>To dzirdēja daži farizeji, kas bija pie Viņa, un Viņam sacīja: "Mēs taču neesam akli?"</div></div>
<div class="par"><div class="verse" verse="41"><div class="verse-label">41</div>Jēzus viņiem sacīja: "Ja jūs būtu akli, jums nebūtu grēka; bet tagad jūs sakāt: mēs redzam, - tāpēc jūsu grēks paliek."</div></div>
    </body>
</html>
