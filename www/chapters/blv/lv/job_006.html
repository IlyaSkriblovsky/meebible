
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ījabs atbildēja un sacīja tā:</div></div>
<div class="par"><div class="verse" verse="2"><div class="verse-label">2</div>"Ak, kaut jel manas nepatikas svērtin tiktu svērtas un arī manas sāpes kopā ar tām tiktu liktas svaru kausos!</div></div>
<div class="par"><div class="verse" verse="3"><div class="verse-label">3</div>Tad tās izrādītos smagākas nekā smiltis jūras malā, un tāpēc mani vārdi izskan aplami.</div></div>
<div class="par"><div class="verse" verse="4"><div class="verse-label">4</div>Paša Visuvarenā bultas ir ieurbušās manī, un viņu indi dzer mans gars. Dieva iedvestās šausmas ir pret mani.</div></div>
<div class="par"><div class="verse" verse="5"><div class="verse-label">5</div>Vai tad meža ēzelis zviedz kā badā, ja tas stāv uz zaļa maura? Un vai vērsis mauj aiz neēšanas, ja tam ir sava barība?</div></div>
<div class="par"><div class="verse" verse="6"><div class="verse-label">6</div>Vai tad sāju ēdienu var ēst bez sāls? Vai ir kāda noteikta garša olas baltumā?</div></div>
<div class="par"><div class="verse" verse="7"><div class="verse-label">7</div>Mana dvēsele atsakās tam pieskarties, un tam līdzīgs ir manas barības negaršīgums.</div></div>
<div class="par"><div class="verse" verse="8"><div class="verse-label">8</div>Kaut notiktu, ko es lūdzos, un kaut Dievs manu cerību piepildītu!</div></div>
<div class="par"><div class="verse" verse="9"><div class="verse-label">9</div>Kaut vai Dievam labpatiktu mani sadragāt vai kaut Viņš paceltu Savu roku, lai pārgrieztu manas dzīvības pavedienu!</div></div>
<div class="par"><div class="verse" verse="10"><div class="verse-label">10</div>Tad tas man tomēr būtu apmierinājums, es un vēl savās nežēlīgās sāpēs, kas nemitas, palēktos gaisā, ka es neesmu aizliedzis Svētā vārdus.</div></div>
<div class="par"><div class="verse" verse="11"><div class="verse-label">11</div>Cik liels tad vēl ir mans spēks, ka es vēl spētu izturēt? Un kāds būs mans gals, ka manai dvēselei būtu vēl jāpaciešas?</div></div>
<div class="par"><div class="verse" verse="12"><div class="verse-label">12</div>Un, ja mans spēks būtu akmens stiprumā, ja mana miesa būtu no vara,</div></div>
<div class="par"><div class="verse" verse="13"><div class="verse-label">13</div>tad tomēr man pašam sevī nav nekāda padoma, un atbalsta un glābiņa iespējas man visas ir atrautas.</div></div>
<div class="par"><div class="verse" verse="14"><div class="verse-label">14</div>Izmisuma pilnajam pienākas mīlestība no savu tuvinieku puses, pat ja viņš atsakās no bijības Visuvarenā priekšā.</div></div>
<div class="par"><div class="verse" verse="15"><div class="verse-label">15</div>Mani draugi mani neuzticībā pievīluši kā kalnu strauti, kā kalnu strautu gultnes, kuras lietus laikā plūst pāri,</div></div>
<div class="par"><div class="verse" verse="16"><div class="verse-label">16</div>kuras plūst duļķaina ledus ūdens pilnas, kad tajās ieplūdis izkusušais sniegs,</div></div>
<div class="par"><div class="verse" verse="17"><div class="verse-label">17</div>bet kas brīdī, kad tās skar saules versme, izsīkst: kad paliek silts, tad tās ir bez pēdām pazudušas.</div></div>
<div class="par"><div class="verse" verse="18"><div class="verse-label">18</div>Līkumodamas izvijas viņu tecējumu tekas, izgaro tukšajā gaisā un izzūd.</div></div>
<div class="par"><div class="verse" verse="19"><div class="verse-label">19</div>Pēc šiem strautiem meklē pakaļ Temas karavānas, uz tiem liek savas cerības Sabas ceļotāju pulki,</div></div>
<div class="par"><div class="verse" verse="20"><div class="verse-label">20</div>bet ar tādu cerību viņi paliek kaunā, un, nonākuši galā, viņi redz sevi vīlušos.</div></div>
<div class="par"><div class="verse" verse="21"><div class="verse-label">21</div>Tiešām, arī jūs man tagad neesat vairs it nekas: jūs redzat briesmas un esat bezspēcīgi!</div></div>
<div class="par"><div class="verse" verse="22"><div class="verse-label">22</div>Vai es jebkad esmu sacījis: piešķiriet man kaut ko un atnesiet man kādas dāvanas no savas pārticības,</div></div>
<div class="par"><div class="verse" verse="23"><div class="verse-label">23</div>un izglābiet mani no ienaidnieku rokas, un izpērciet mani no varmācīgo varas, kā arī no nežēlīgo augļotāju nagiem?</div></div>
<div class="par"><div class="verse" verse="24"><div class="verse-label">24</div>Pamāciet mani, tad es palikšu klusu, un, kur esmu izdarījis pārkāpumu, to lieciet man matīt!</div></div>
<div class="par"><div class="verse" verse="25"><div class="verse-label">25</div>Cik iespaidīgi ir taisnīgā izteicieni, bet ko panāk jūsu rājiena nopēlumi?</div></div>
<div class="par"><div class="verse" verse="26"><div class="verse-label">26</div>Vai jūsu nodoms ir izteikt manus vārdus pareizāk? Bet vai tad kāda izmisuma pilna cilvēka vārdi nav vējam teikti?</div></div>
<div class="par"><div class="verse" verse="27"><div class="verse-label">27</div>Jūs jau esat pat ar mieru mest likteņa meslus par bāreni, un savus draugus jūs esat gatavi pārdot par naudu!</div></div>
<div class="par"><div class="verse" verse="28"><div class="verse-label">28</div>Bet tagad esiet labi un uzlūkojiet mani, jo jums sejā es nestāstīšu melus!</div></div>
<div class="par"><div class="verse" verse="29"><div class="verse-label">29</div>Pagrieziet šurpu savu vaigu, lai man nenotiek netaisnība! Pagriezieties jel šurp pret mani: taisnība vēl ir manā pusē!</div></div>
<div class="par"><div class="verse" verse="30"><div class="verse-label">30</div>Jeb vai tad jau uz manas mēles būtu aplama runa? Vai es būtu zaudējis spēju atšķirt taisnību no netaisnības?</div></div>
    </body>
</html>
