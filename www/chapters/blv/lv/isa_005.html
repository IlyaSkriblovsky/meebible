
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Es dziedāšu par savu dvēseles draugu, sava sirdsdrauga dziesmu par viņa vīnadārzu! Manam sirsnīgajam draugam bija vīnadārzs auglīgā pakalnā.</div></div>
<div class="par"><div class="verse" verse="2"><div class="verse-label">2</div>Viņš to apraka, iztīrīja no akmeņiem un apstādīja ar labiem vīnakoka stādiem; tā vidū viņš uzcēla torni, izcirta vietu vīna spaidam un sagaidīja, ka tas nesīs labus augļus, bet tas atnesa skābas vīnogas.</div></div>
<div class="par"><div class="verse" verse="3"><div class="verse-label">3</div>Tad nu jūs, Jeruzālemes iedzīvotāji, un jūs, Jūdas vīri, spriediet tiesu starp Mani un Manu vīnadārzu!</div></div>
<div class="par"><div class="verse" verse="4"><div class="verse-label">4</div>Kas tad Man vēl bija ko darīt Savā vīnadārzā, ko Es nebūtu darījis? Kāpēc gan Es gaidīju, ka tas nesīs labus augļus, bet tas atnesa negaršīgas vīnogas?</div></div>
<div class="par"><div class="verse" verse="5"><div class="verse-label">5</div>Es jums teikšu, ko Es darīšu ar Savu vīnadārzu: Es nojaukšu tā sētu, lai to nogana; Es noārdīšu tā mūri, lai to samin un izmīda.</div></div>
<div class="par"><div class="verse" verse="6"><div class="verse-label">6</div>Es to aizlaidīšu postā, to vairs neapgraizīs un neapraks, tā ka tur augs ērkšķi un dadži, Es pavēlēšu mākoņiem, lai tam lietu vairs nedod. -</div></div>
<div class="par"><div class="verse" verse="7"><div class="verse-label">7</div>Tā Kunga Cebaota vīnadārzs ir Israēla nams, un Jūdas vīri ir stādi, kam pieder Viņa sirds. Viņš sagaida taisnu tiesu, bet redzi, izlej asinis, taisnīgumu, bet redzi, atskan vaimanas!</div></div>
<div class="par"><div class="verse" verse="8"><div class="verse-label">8</div>Bēdas tiem, kas ceļ namu pēc nama un iegūst tīrumu pēc tīruma, kamēr nekas vairs pāri nepaliek, un jūs esat vienīgie zemes īpašnieki!</div></div>
<div class="par"><div class="verse" verse="9"><div class="verse-label">9</div>Manās ausīs skan Tā Kunga Cebaota vārds: "Tiešām, būs daudz lielu un skaistu postā aizlaistu namu, tie stāvēs tukši!</div></div>
<div class="par"><div class="verse" verse="10"><div class="verse-label">10</div>Jo desmit jūga vietas (birzumi) vīnadārza nesīs tikai vienu vien spaini vīna un viens homers sēklas tikai vienu pūru."</div></div>
<div class="par"><div class="verse" verse="11"><div class="verse-label">11</div>Bēdas lai tiem, kas jau rīta agrumā kāro pēc reibinošiem dzērieniem un sēd līdz vēlam vakaram, lai apreibinātos ar vīnu!</div></div>
<div class="par"><div class="verse" verse="12"><div class="verse-label">12</div>Tur ir cītaras un arfas, bungas un flautas un vīns viņu dzīrēs, bet Tā Kunga ceļus viņi neierauga, un Viņa roku darbu viņi neredz.</div></div>
<div class="par"><div class="verse" verse="13"><div class="verse-label">13</div>Tādēļ mana tauta tiks aizvesta trimdā, saprāta trūkuma dēļ, viņas dižciltīgie cietīs badu, un lielākā tās daļa mocīsies slāpēs.</div></div>
<div class="par"><div class="verse" verse="14"><div class="verse-label">14</div>Tādēļ elle atpleš savu rīkli un atver plaši savu muti, lai tur nogrimtu Jeruzālemes dižciltīgie, tās ļaužu bari, dzīves burzma un troksnis un visi, kas tur līksmojas.</div></div>
<div class="par"><div class="verse" verse="15"><div class="verse-label">15</div>Tas nolieks pie zemes vienkāršos ļaudis, pazemos labākos un liks noslīgt pie zemes uzpūtīgo acīm.</div></div>
<div class="par"><div class="verse" verse="16"><div class="verse-label">16</div>Bet Tas Kungs Cebaots dižens stāvēs ar Savu tiesu, un svētais Dievs svēts parādīsies Savā taisnībā.</div></div>
<div class="par"><div class="verse" verse="17"><div class="verse-label">17</div>Un jēri tur ganīsies it kā savās ganībās, un svešinieki noēdīs bagāto atmatā pamestās druvas.</div></div>
<div class="par"><div class="verse" verse="18"><div class="verse-label">18</div>Bēdas tiem, kas velk pie sevis netaisnību ar melu saitēm un grēku kā ar ratu virvēm,</div></div>
<div class="par"><div class="verse" verse="19"><div class="verse-label">19</div>kas saka: "Lai Viņš steidzas, lai Viņš pasteidzina Savu darbu, ka mēs to redzam! Lai notiek un piepildās Israēla Svētā lēmums, lai mēs to saredzam un lai tas mums top saprotams!"</div></div>
<div class="par"><div class="verse" verse="20"><div class="verse-label">20</div>Bēdas tiem, kas ļaunu sauc par labu un labu par ļaunu, kas tumsību tur par gaismu un gaismu par tumsību, kas rūgtu dēvē par saldu un saldu par rūgtu!</div></div>
<div class="par"><div class="verse" verse="21"><div class="verse-label">21</div>Bēdas lai tiem, kas tikai pašu acīs ir gudri un prātīgi tikai paši savās iedomās!</div></div>
<div class="par"><div class="verse" verse="22"><div class="verse-label">22</div>Bēdas lai tiem, kas ir varoņi vīna dzeršanā un spēkavīri darīt reibinošus dzērienus,</div></div>
<div class="par"><div class="verse" verse="23"><div class="verse-label">23</div>kas dāvanu dēļ attaisno vainīgo un atrauj taisnību nevainīgajam!</div></div>
<div class="par"><div class="verse" verse="24"><div class="verse-label">24</div>Tādēļ, tāpat kā uguns aprij salmus un kā sakaltuši stublāji saplok liesmās, tā saplaks viņu sakne kā prauli, un viņu ziedi aizlidos kā putekļi, jo viņi ir atmetuši Tā Kunga Cebaota bauslību un nicinājuši Israēla Svētā vārdu.</div></div>
<div class="par"><div class="verse" verse="25"><div class="verse-label">25</div>Tādēļ arī iedegās Tā Kunga dusmas pret Viņa tautu, un Viņš izstiepa Savu roku pret viņiem un viņus sita, ka kalni trīcēja un viņu līķi kā mēsli gulēja uz ielas. Tomēr Viņa dusmas vēl nav rimušas un mitējušās, un Viņa roka arvien vēl pacelta.</div></div>
<div class="par"><div class="verse" verse="26"><div class="verse-label">26</div>Un Viņš pacels par zīmi karogu tālajām tautām un aicinās kādu no zemes gala, un redzi, tā steigšus jau tuvojas.</div></div>
<div class="par"><div class="verse" verse="27"><div class="verse-label">27</div>Un nav neviena nedz piekusuša, nedz ļodzīga viņu vidū; neviens nesnauž un neguļ, nevienam neatraisās viņa gurnu josta, un nevienam nepārtrūkst viņa kurpju siksnas.</div></div>
<div class="par"><div class="verse" verse="28"><div class="verse-label">28</div>Viņu bultas ir asas un viņu stopi ir stingri uzvilkti; viņu zirgu nagi ir cieti kā klints, un viņu ratu riteņi kā viesulis;</div></div>
<div class="par"><div class="verse" verse="29"><div class="verse-label">29</div>viņu balsu dunoņa ir kā lauvas rūkoņa, tie rūc kā jauni lauvas, kas ņurdēdami sagrābj laupījumu un to aiznes, un nav neviena, kas viņiem to atņemtu!</div></div>
<div class="par"><div class="verse" verse="30"><div class="verse-label">30</div>Pār to velsies tanī dienā kā jūras bangas; kad raudzīsies uz zemi, tur klāsies baiga tumsa, un aiz miglas un padebešu segas vairs neliksies gaisma spīdam.</div></div>
    </body>
</html>
