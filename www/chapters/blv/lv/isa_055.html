
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Visi izslāpušie, nāciet pie ūdens, un, kam nav naudas, nāciet, pērciet un ēdiet! Nāciet, pērciet maizi bez maksas, par velti, arī vīnu un pienu!</div></div>
<div class="par"><div class="verse" verse="2"><div class="verse-label">2</div>Kādēļ jūs maksājat naudu par to, kas nav maize; kādēļ jūs atdodat savu darbu par to, kas neder uzturam? Klausaities, klausaities uz Mani, tad jums būs daudz laba ko ēst, un jūsu dvēsele atspirdzināsies ar tauku barību!</div></div>
<div class="par"><div class="verse" verse="3"><div class="verse-label">3</div>Piegrieziet Man savu ausi un nāciet pie Manis! Uzklausait, tad atspirgs jūsu dvēsele! Es jums celšu mūžīgu derību, tas ir Dāvidam dotais Manas žēlastības apsolījums.</div></div>
<div class="par"><div class="verse" verse="4"><div class="verse-label">4</div>Redzi, Es viņu iecēlu tautām par liecinieku, par priekšnieku un pavēlnieku.</div></div>
<div class="par"><div class="verse" verse="5"><div class="verse-label">5</div>Redzi, tu aicināsi tautas, ko tu nepazīsti, un tautas, kas tevi nepazīst, nāks pie tevis Tā Kunga, tava Dieva, Israēla Svētā dēļ, tāpēc ka Viņš tevi paaugstinājis.</div></div>
<div class="par"><div class="verse" verse="6"><div class="verse-label">6</div>Meklējiet To Kungu, kamēr Viņš atrodams, piesauciet Viņu, kamēr Viņš ir tuvu!</div></div>
<div class="par"><div class="verse" verse="7"><div class="verse-label">7</div>Bezdievis lai atstāj savu ceļu un ļaunprātis savas domas un lai atgriežas pie Tā Kunga, ka Tas par viņu apžēlojas, un pie mūsu Dieva, jo Viņš ir bagāts žēlastībā.</div></div>
<div class="par"><div class="verse" verse="8"><div class="verse-label">8</div>"Jo Manas domas nav jūsu domas, un jūsu ceļi nav Mani ceļi," saka Tas Kungs.</div></div>
<div class="par"><div class="verse" verse="9"><div class="verse-label">9</div>"Cik augstākas debesis ir pār zemi, tik augstāki ir Mani ceļi pār jūsu ceļiem un Manas domas pār jūsu domām.</div></div>
<div class="par"><div class="verse" verse="10"><div class="verse-label">10</div>Jo, kā lietus un sniegs nāk no debesīm un turp neatgriežas, pirms tas nav veldzējis zemi, to apaugļojis un tērpis zaļumā, ka tā dod sēklu sējējam un maizi ēdējam,</div></div>
<div class="par"><div class="verse" verse="11"><div class="verse-label">11</div>tāpat tas ir ar Manu vārdu, kas iziet no Manas mutes. Tas neatgriezīsies pie Manis tukšā, bet tam jāizdara tas, ko Es vēlos, un jāizpilda savs uzdevums, kādēļ Es to sūtīju."</div></div>
<div class="par"><div class="verse" verse="12"><div class="verse-label">12</div>Jo ar prieku jūs iziesit un mierā jūs tiksit vadīti; kalni un pakalni jūsu priekšā gavilēs, un visi koki laukā priecīgi sveicinās.</div></div>
<div class="par"><div class="verse" verse="13"><div class="verse-label">13</div>Ērkšķu vietā uzaugs cipreses, dadžu vietā mirtes. Un tas būs Tam Kungam par slavu un par mūžīgi paliekamu zīmi.</div></div>
    </body>
</html>
