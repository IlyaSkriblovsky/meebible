
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc visa tā es jautāju: vai Dievs Savu tautu ir atstūmis? Nepavisam ne. Jo arī es esmu israēlietis, Ābrahāma dzimuma, Benjamīna cilts.</div></div>
<div class="par"><div class="verse" verse="2"><div class="verse-label">2</div>Dievs nav atstūmis Savu tautu, ko Viņš jau iepriekš bija izredzējis. Jeb vai jūs nezināt, kas rakstīts par Eliju, kā viņš apsūdz Israēlu Dievam:</div></div>
<div class="par"><div class="verse" verse="3"><div class="verse-label">3</div>Kungs, Tavus praviešus viņi ir nokāvuši, Tavus altārus izpostījuši, tā ka es viens esmu palicis, un nu tie tīko pēc manas dzīvības.</div></div>
<div class="par"><div class="verse" verse="4"><div class="verse-label">4</div>Bet ko viņam atbild Dieva balss: Es esmu Sev atlicinājis septiņus tūkstošus, kas savus ceļus nav locījuši Baala priekšā!</div></div>
<div class="par"><div class="verse" verse="5"><div class="verse-label">5</div>Gluži tāpat arī šinī laikā ir palicis pāri mazs atlikums pēc žēlastības.</div></div>
<div class="par"><div class="verse" verse="6"><div class="verse-label">6</div>Bet, ja pēc žēlastības, tad vairs ne no darbiem, citādi žēlastība vairs nebūtu žēlastība.</div></div>
<div class="par"><div class="verse" verse="7"><div class="verse-label">7</div>Kas no tā izriet? Pēc kā Israēls tiecas, to viņš nav sasniedzis, tikai Dieva izvēlētie to ir sasnieguši, bet pārējo sirdis ir tikušas apcietinātas,</div></div>
<div class="par"><div class="verse" verse="8"><div class="verse-label">8</div>kā ir rakstīts: Dievs viņiem devis truluma garu, acis, lai tie neredzētu, un ausis, lai tie nedzirdētu, līdz pat šai dienai.</div></div>
<div class="par"><div class="verse" verse="9"><div class="verse-label">9</div>Un Dāvids saka: viņu bagāti klātais galds viņiem kļūs par slazdu un cilpu, par krišanas un soda iemeslu.</div></div>
<div class="par"><div class="verse" verse="10"><div class="verse-label">10</div>Viņu acis tiks aptumšotas, ka viņi vairs neredzēs, un viņu muguras būs saliektas vienumēr.</div></div>
<div class="par"><div class="verse" verse="11"><div class="verse-label">11</div>Es jautāju tālāk: vai viņi paklupuši, lai ietu bojā? Nebūt ne. Ar viņu apgrēcību pestīšana nākusi pie pagāniem, lai viņus mudinātu uz sacensību.</div></div>
<div class="par"><div class="verse" verse="12"><div class="verse-label">12</div>Bet, ja jau viņu apgrēcība ir pasaulei ieguvums un viņu iztrūkums - ieguvums pagāniem, cik daudz vairāk viņu pilnais skaits.</div></div>
<div class="par"><div class="verse" verse="13"><div class="verse-label">13</div>Jums es to saku, pagāniem. Tā kā esmu pagānu apustulis, es turu godā savu darbu,</div></div>
<div class="par"><div class="verse" verse="14"><div class="verse-label">14</div>cerēdams mudināt uz sacensību savus ciltsbrāļus un dažus viņu starpā glābt.</div></div>
<div class="par"><div class="verse" verse="15"><div class="verse-label">15</div>Jo, ja jau viņu atmešana devusi pasaulei salīdzināšanu, ko citu dos viņu pieņemšana kā dzīvību mirušiem?</div></div>
<div class="par"><div class="verse" verse="16"><div class="verse-label">16</div>Ja jau pirmais guvums ir svēts, tad arī visa mīkla, un, ja sakne ir svēta, tad arī zari.</div></div>
<div class="par"><div class="verse" verse="17"><div class="verse-label">17</div>Bet, ja nu daži zari izlauzti un tu, meža eļļaskoka atvase būdams, esi uzpotēts viņu vietā un dabūjis daļu pie eļļaskoka saknes un taukuma,</div></div>
<div class="par"><div class="verse" verse="18"><div class="verse-label">18</div>tad nelielies zaru priekšā; bet, ja lielies, zini: ne tu nesi sakni, bet sakne nes tevi!</div></div>
<div class="par"><div class="verse" verse="19"><div class="verse-label">19</div>Tu varbūt iebildīsi: zari izlauzti, lai es tiktu uzpotēts.</div></div>
<div class="par"><div class="verse" verse="20"><div class="verse-label">20</div>Pareizi, savas neticības dēļ tie izlauzti, bet tu turies ar savu ticību. Tāpēc neesi iedomīgs, bet pilns bijības!</div></div>
<div class="par"><div class="verse" verse="21"><div class="verse-label">21</div>Jo, ja Dievs nav taupījis dabīgos zarus, viņš arī tevi netaupīs!</div></div>
<div class="par"><div class="verse" verse="22"><div class="verse-label">22</div>Redzi šeit kopā: Dieva laipnību un bardzību! Bardzību pret tiem, kas krituši, laipnību pret tevi, ja tu tikai paliksi uzticīgs šai laipnībai; citādi arī tevi izcirtīs!</div></div>
<div class="par"><div class="verse" verse="23"><div class="verse-label">23</div>Viņi turpretim, ja viņi nepaliks savā neticībā, tiks iepotēti. Jo Dievs viņus spēj atkal iepotēt.</div></div>
<div class="par"><div class="verse" verse="24"><div class="verse-label">24</div>Jo, ja tu no sava dabīgā celma, meža eļļaskoka, esi izcirsts un pret savu dabu esi iepotēts dārza eļļaskokā, cik daudz vieglāk šie, kas pēc savas dabas jau viņam pieder, var tikt iepotēti savā pašu eļļaskokā!</div></div>
<div class="par"><div class="verse" verse="25"><div class="verse-label">25</div>Es jūs, brāļi, negribu atstāt neziņā par šo noslēpumu, lai jūs nekļūtu pašgudri, proti, ka vienai Israēla daļai sirds tikusi nocietināta, līdz kamēr pasaules tautas visā pilnībā būs iegājušas.</div></div>
<div class="par"><div class="verse" verse="26"><div class="verse-label">26</div>Un tā viss Israēls tiktu glābts, jo ir rakstīts: no Ciānas nāk Glābējs, Viņš novērsīs bezdievību no Jēkaba.</div></div>
<div class="par"><div class="verse" verse="27"><div class="verse-label">27</div>Un šī būs Mana derība ar viņiem, kad Es dzēsīšu viņu grēkus.</div></div>
<div class="par"><div class="verse" verse="28"><div class="verse-label">28</div>Pēc evaņģēlija viņi ir ienaidnieki jūsu dēļ; bet pēc izvēles - Dieva mīļoti tēvu dēļ.</div></div>
<div class="par"><div class="verse" verse="29"><div class="verse-label">29</div>Jo neatceļamas ir Dieva žēlastības dāvanas un Viņa aicinājums.</div></div>
<div class="par"><div class="verse" verse="30"><div class="verse-label">30</div>Jo, kā jūs kādreiz esat bijuši nepaklausīgi Dievam, bet tagad viņu nepaklausības dēļ esat piedzīvojuši žēlastību,</div></div>
<div class="par"><div class="verse" verse="31"><div class="verse-label">31</div>gluži tāpat viņi tagad kļuvuši nepaklausīgi jūsu apžēlošanas labā, lai pēc tam paši tiktu apžēloti.</div></div>
<div class="par"><div class="verse" verse="32"><div class="verse-label">32</div>Tā Dievs it visus pakļāvis nepaklausībai, lai pār visiem apžēlotos.</div></div>
<div class="par"><div class="verse" verse="33"><div class="verse-label">33</div>Kāds Dieva bagātības, gudrības un atziņas dziļums! Cik neizprotamas Viņa tiesas un cik neizdibināmi Viņa ceļi!</div></div>
<div class="par"><div class="verse" verse="34"><div class="verse-label">34</div>Kas gan ir izpratis Dieva prātu, kas ir bijis Viņa padoma devējs?</div></div>
<div class="par"><div class="verse" verse="35"><div class="verse-label">35</div>Jeb kas Viņam ko iepriekš devis, par ko nāktos atmaksa?</div></div>
<div class="par"><div class="verse" verse="36"><div class="verse-label">36</div>No Viņa, caur Viņu, uz Viņu visas lietas. Viņam lai gods mūžīgi! Āmen.</div></div>
    </body>
</html>
