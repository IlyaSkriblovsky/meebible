
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un šie ir tie baušļi, likumi un tiesas, ko Tas Kungs, jūsu Dievs, man ir pavēlējis jums mācīt, lai jūs pēc tiem dzīvotu tai zemē, kuru jūs ejat iemantot,-</div></div>
<div class="par"><div class="verse" verse="2"><div class="verse-label">2</div>ka tu To Kungu, savu Dievu, bīsties un ka tu ievēro visus Viņa likumus un Viņa baušļus, ko es esmu tev pavēlējis, tu, tavi bērni un tavi bērnu bērni, visas savas mūža dienas, lai tu ilgi dzīvotu.</div></div>
<div class="par"><div class="verse" verse="3"><div class="verse-label">3</div>Tādēļ klausies, Israēl, un ievēro, ka tu tos pildi, lai tev labi klājas un lai jūs stipri vairojaties, kā Tas Kungs, tavu tēvu Dievs, tev to ir apsolījis, tai zemē, kur piens un medus tek.</div></div>
<div class="par"><div class="verse" verse="4"><div class="verse-label">4</div>Klausies, Israēl, Tas Kungs, mūsu Dievs, ir vienīgais Kungs.</div></div>
<div class="par"><div class="verse" verse="5"><div class="verse-label">5</div>Un tev būs To Kungu, savu Dievu, mīlēt no visas savas sirds, no visas savas dvēseles un ar visu savu spēku.</div></div>
<div class="par"><div class="verse" verse="6"><div class="verse-label">6</div>Un lai šie vārdi, ko es tev šodien pavēlu, tev paliek ierakstīti tavā sirdī.</div></div>
<div class="par"><div class="verse" verse="7"><div class="verse-label">7</div>Un atgādini tos saviem bērniem un runā tos sēžot savā namā un pa ceļu ejot, guļoties un ceļoties.</div></div>
<div class="par"><div class="verse" verse="8"><div class="verse-label">8</div>Un sien tos kā zīmi uz savas rokas un liec par zīmi starp acīm uz pieres.</div></div>
<div class="par"><div class="verse" verse="9"><div class="verse-label">9</div>Un raksti tos un liec pie sava nama durvju stabiem un pie saviem vārtiem.</div></div>
<div class="par"><div class="verse" verse="10"><div class="verse-label">10</div>Un, kad Tas Kungs, tavs Dievs, tevi ievedīs tai zemē, ko Viņš ar zvērestu ir apsolījis taviem tēviem - Ābrahāmam, Īzākam un Jēkabam, lai tev to dotu ar lielām un labām pilsētām, ko jūs neesat cēluši,</div></div>
<div class="par"><div class="verse" verse="11"><div class="verse-label">11</div>un arī namus, kas pilni ar visādiem labumiem, kurus tu neesi sakrājis, un ar klintīs izcirstām ūdens tvertnēm, ko tu pats neesi izcirtis, un vīna dārzus un olīvkoku dārzus, ko tu neesi dēstījis,- un, kad tu tad ēdīsi un būsi paēdis,</div></div>
<div class="par"><div class="verse" verse="12"><div class="verse-label">12</div>tad sargies, ka tu neaizmirsti To Kungu, kas tevi ir izvedis no Ēģiptes zemes, no verdzības nama.</div></div>
<div class="par"><div class="verse" verse="13"><div class="verse-label">13</div>Tev būs To Kungu, savu Dievu, bīties, tev būs Viņam kalpot un pie Viņa Vārda zvērēt.</div></div>
<div class="par"><div class="verse" verse="14"><div class="verse-label">14</div>Nesekojiet citiem dieviem, to tautu dieviem, kas ap jums,</div></div>
<div class="par"><div class="verse" verse="15"><div class="verse-label">15</div>jo Tas Kungs, tavs Dievs, kas mīt tavā vidū, ir stiprs un dusmīgs Dievs, ka Tā Kunga, tava Dieva, dusmas neiedegas pret tevi un tevi neizdeldē no zemes virsus.</div></div>
<div class="par"><div class="verse" verse="16"><div class="verse-label">16</div>Jums nebūs To Kungu, savu Dievu, kārdināt, kā jūs Viņu esat kārdinājuši Masā.</div></div>
<div class="par"><div class="verse" verse="17"><div class="verse-label">17</div>Stingri turiet Tā Kunga, sava Dieva, baušļus līdz ar Viņa liecībām un Viņa likumiem, ko Viņš tev ir pavēlējis.</div></div>
<div class="par"><div class="verse" verse="18"><div class="verse-label">18</div>Un tev jādara, kas ir tiesa un labs Tā Kunga acīs, lai tev labi klājas un lai tu ieej un iemanto šo labo zemi, ko Tas Kungs ar zvērestu apsolījis taviem tēviem,</div></div>
<div class="par"><div class="verse" verse="19"><div class="verse-label">19</div>padzīdams visus tavus ienaidniekus tavā priekšā, kā Tas Kungs tev to teicis.</div></div>
<div class="par"><div class="verse" verse="20"><div class="verse-label">20</div>Kad rīt tavs dēls tev jautās, sacīdams: kas ir šīs liecības, šie likumi un šīs tiesas, ko Tas Kungs jums ir pavēlējis? -</div></div>
<div class="par"><div class="verse" verse="21"><div class="verse-label">21</div>tad tu teiksi savam dēlam: mēs bijām faraona vergi Ēģiptē, bet Tas Kungs mūs izveda ārā no Ēģiptes ar stipru roku,</div></div>
<div class="par"><div class="verse" verse="22"><div class="verse-label">22</div>un Tas Kungs deva zīmes, lielas un briesmīgas zīmes Ēģiptē, faraonam un visam viņa namam, kā mēs savām acīm to redzējām,</div></div>
<div class="par"><div class="verse" verse="23"><div class="verse-label">23</div>un Viņš mūs izveda no turienes ārā, lai mūs atvestu un mums dotu šo zemi, ko Viņš ar zvērestu bija apsolījis mūsu tēviem.</div></div>
<div class="par"><div class="verse" verse="24"><div class="verse-label">24</div>Un Tas Kungs mums pavēlēja visus šos likumus, To Kungu, savu Dievu, bīties, mums pašiem par labu mūžam, ka Viņš mūs paturētu dzīvus, kā tas šodien ir.</div></div>
<div class="par"><div class="verse" verse="25"><div class="verse-label">25</div>Un tā mums būs taisnība, ja mēs turēsim, lai darītu, visus šos baušļus Tā Kunga, mūsu Dieva, priekšā, kā Viņš to pavēlējis.</div></div>
    </body>
</html>
