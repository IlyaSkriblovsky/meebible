
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad Viņš ļaužu pulku redzēja, Viņš uzkāpa kalnā un nosēdās, un Viņa mācekļi sapulcējās pie Viņa.</div></div>
<div class="par"><div class="verse" verse="2"><div class="verse-label">2</div>Savu muti atdarījis, Viņš tos mācīja, sacīdams:</div></div>
<div class="par"><div class="verse" verse="3"><div class="verse-label">3</div>"Svētīgi garā nabagi, jo tiem pieder Debesu valstība.</div></div>
<div class="par"><div class="verse" verse="4"><div class="verse-label">4</div>Svētīgi tie, kam bēdas, jo tie tiks iepriecināti.</div></div>
<div class="par"><div class="verse" verse="5"><div class="verse-label">5</div>Svētīgi lēnprātīgie, jo tie iemantos zemi.</div></div>
<div class="par"><div class="verse" verse="6"><div class="verse-label">6</div>Svētīgi izsalkušie un izslāpušie pēc taisnības, jo tie tiks paēdināti.</div></div>
<div class="par"><div class="verse" verse="7"><div class="verse-label">7</div>Svētīgi žēlsirdīgie, jo tie dabūs žēlastību.</div></div>
<div class="par"><div class="verse" verse="8"><div class="verse-label">8</div>Svētīgi sirdsšķīstie, jo tie Dievu redzēs.</div></div>
<div class="par"><div class="verse" verse="9"><div class="verse-label">9</div>Svētīgi miera nesēji, jo tie tiks saukti par Dieva bērniem.</div></div>
<div class="par"><div class="verse" verse="10"><div class="verse-label">10</div>Svētīgi taisnības dēļ vajātie, jo tiem pieder Debesu valstība.</div></div>
<div class="par"><div class="verse" verse="11"><div class="verse-label">11</div>Svētīgi jūs esat, ja jūs lamā un vajā un ar meliem par jums runā visu ļaunu Manis dēļ.</div></div>
<div class="par"><div class="verse" verse="12"><div class="verse-label">12</div>Esiet priecīgi un līksmi, jo jūsu alga ir liela debesīs, jo tā tie vajājuši praviešus, kas pirms jums bija.</div></div>
<div class="par"><div class="verse" verse="13"><div class="verse-label">13</div>Jūs esat zemes sāls; bet, ja sāls nederīga, ar ko tad sālīs? Tā neder vairs nekam, kā vien ārā izmetama un ļaudīm saminama.</div></div>
<div class="par"><div class="verse" verse="14"><div class="verse-label">14</div>Jūs esat pasaules gaišums; pilsēta, kas stāv kalnā, nevar būt apslēpta.</div></div>
<div class="par"><div class="verse" verse="15"><div class="verse-label">15</div>Sveci iededzinājis, neviens to neliek zem pūra, bet lukturī; tad tā spīd visiem, kas ir namā.</div></div>
<div class="par"><div class="verse" verse="16"><div class="verse-label">16</div>Tāpat lai jūsu gaisma spīd ļaužu priekšā, ka tie ierauga jūsu labos darbus un godā jūsu Tēvu, kas ir debesīs.</div></div>
<div class="par"><div class="verse" verse="17"><div class="verse-label">17</div>Nedomājiet, ka Es esmu atnācis atmest bauslību vai praviešus. Es neesmu nācis tos atmest, bet piepildīt.</div></div>
<div class="par"><div class="verse" verse="18"><div class="verse-label">18</div>Jo patiesi Es jums saku: tiekāms debess un zeme zudīs, nezudīs neviena ne vismazākā rakstu zīmīte, ne raksta galiņš no bauslības, iekāms viss notiek.</div></div>
<div class="par"><div class="verse" verse="19"><div class="verse-label">19</div>Ja kas atmet kādu no šiem vismazākajiem baušļiem un tā māca ļaudis, tas būs vismazākais Debesu valstībā; bet, ja kas dara un māca, tas būs liels Debesu valstībā.</div></div>
<div class="par"><div class="verse" verse="20"><div class="verse-label">20</div>Jo Es jums saku: ja jūsu taisnība nav labāka par rakstu mācītāju un farizeju taisnību, tad jūs nenāksit Debesu valstībā.</div></div>
<div class="par"><div class="verse" verse="21"><div class="verse-label">21</div>Jūs esat dzirdējuši, ka vecajiem ir sacīts: tev nebūs nokaut, un, kas nokauj, tas sodāms tiesā.</div></div>
<div class="par"><div class="verse" verse="22"><div class="verse-label">22</div>Bet Es jums saku: kas uz savu brāli dusmo, tas sodāms tiesā; bet, kas saka uz savu brāli: ģeķis! - tas sodāms augstā tiesā; bet, kas saka: bezdievis! - tas sodāms elles ugunī.</div></div>
<div class="par"><div class="verse" verse="23"><div class="verse-label">23</div>Tāpēc, kad tu upurē savu dāvanu uz altāra un tur atminies, ka tavam brālim ir kas pret tevi,</div></div>
<div class="par"><div class="verse" verse="24"><div class="verse-label">24</div>tad atstāj turpat altāra priekšā savu dāvanu, noej un izlīgsti papriekš ar savu brāli un tad nāc un upurē savu dāvanu.</div></div>
<div class="par"><div class="verse" verse="25"><div class="verse-label">25</div>Esi labprātīgs savam pretiniekam bez kavēšanās, kamēr ar viņu vēl esi ceļā, ka pretinieks tevi nenodod soģim un soģis tevi nenodod sulainim, un tevi neiemet cietumā.</div></div>
<div class="par"><div class="verse" verse="26"><div class="verse-label">26</div>Patiesi Es tev saku: tu no turienes neiziesi, kamēr nenomaksāsi pēdējo artavu.</div></div>
<div class="par"><div class="verse" verse="27"><div class="verse-label">27</div>Jūs esat dzirdējuši, ka ir sacīts: tev nebūs laulību pārkāpt.</div></div>
<div class="par"><div class="verse" verse="28"><div class="verse-label">28</div>Bet Es jums saku: ikviens, kas uzskata sievu, to iekārodams, tas ar viņu laulību jau ir pārkāpis savā sirdī.</div></div>
<div class="par"><div class="verse" verse="29"><div class="verse-label">29</div>Bet, ja tava labā acs tevi apgrēcina, tad izrauj to un met prom; jo tas tev labāk, ka viens no taviem locekļiem pazūd, nekā ja visa tava miesa top iemesta ellē.</div></div>
<div class="par"><div class="verse" verse="30"><div class="verse-label">30</div>Un, ja tava labā roka tevi apgrēcina, tad nocērt to un met prom; jo tas tev labāk, ka viens no taviem locekļiem pazūd, nekā ja visa tava miesa nāk ellē.</div></div>
<div class="par"><div class="verse" verse="31"><div class="verse-label">31</div>Ir arī sacīts: kas no savas sievas šķiras, tas lai tai dod šķiršanās rakstu.</div></div>
<div class="par"><div class="verse" verse="32"><div class="verse-label">32</div>Bet Es jums saku: ikviens, kas no savas sievas šķiras, izņemot netiklības gadījumu, tas viņu spiež laulību pārkāpt; un, ja kas atšķirtu precē, tas pārkāpj laulību.</div></div>
<div class="par"><div class="verse" verse="33"><div class="verse-label">33</div>Jūs vēl esat dzirdējuši, ka vecajiem sacīts: tev nebūs nepatiesi zvērēt, bet Tam Kungam turēt, ko tu zvērēdams solījis.</div></div>
<div class="par"><div class="verse" verse="34"><div class="verse-label">34</div>Bet Es jums saku: jums pavisam nebūs zvērēt; ne pie debesīm, jo tās ir Dieva goda krēsls,</div></div>
<div class="par"><div class="verse" verse="35"><div class="verse-label">35</div>nedz pie zemes, jo tā ir Viņa kāju pamesls, nedz pie Jeruzālemes, jo tā ir lielā ķēniņa pilsēta.</div></div>
<div class="par"><div class="verse" verse="36"><div class="verse-label">36</div>Tev arī nebūs zvērēt pie savas galvas, jo tu nespēj padarīt ne vienu vienīgu matu ne baltu, ne melnu.</div></div>
<div class="par"><div class="verse" verse="37"><div class="verse-label">37</div>Bet jūsu vārdi lai ir: jā, jā! nē, nē! Kas pāri par to, tas ir no ļauna.</div></div>
<div class="par"><div class="verse" verse="38"><div class="verse-label">38</div>Jūs esat dzirdējuši, ka ir sacīts: aci pret aci un zobu pret zobu.</div></div>
<div class="par"><div class="verse" verse="39"><div class="verse-label">39</div>Bet Es jums saku: jums nebūs pretim stāvēt ļaunajam; bet, kas tev sit labajā vaigā, tam pagriez arī otru.</div></div>
<div class="par"><div class="verse" verse="40"><div class="verse-label">40</div>Un, kas ar tevi grib tiesāties un ņemt tavus svārkus, tam atdod arī apmetni.</div></div>
<div class="par"><div class="verse" verse="41"><div class="verse-label">41</div>Un, kas tevi spiež iet vienu jūdzi, ar to paej divas.</div></div>
<div class="par"><div class="verse" verse="42"><div class="verse-label">42</div>Dod tam, kas tevi lūdz, un neatsakies, ja kas no tevis grib aizņemties.</div></div>
<div class="par"><div class="verse" verse="43"><div class="verse-label">43</div>Jūs esat dzirdējuši, ka ir sacīts: tev būs savu tuvāku mīlēt un savu ienaidnieku ienīst.</div></div>
<div class="par"><div class="verse" verse="44"><div class="verse-label">44</div>Bet Es jums saku: mīliet savus ienaidniekus un lūdziet Dievu par tiem, kas jūs vajā,</div></div>
<div class="par"><div class="verse" verse="45"><div class="verse-label">45</div>ka jūs topat sava Debesu Tēva bērni, jo Viņš liek Savai saulei uzlēkt pār ļauniem un labiem un liek lietum līt pār taisniem un netaisniem.</div></div>
<div class="par"><div class="verse" verse="46"><div class="verse-label">46</div>Jo, ja jūs tos mīlat, kas jūs mīl, kāda alga jums nākas? Vai muitnieki nedara tāpat?</div></div>
<div class="par"><div class="verse" verse="47"><div class="verse-label">47</div>Un, kad jūs sveicināt tikai savus brāļus, ko sevišķu jūs darāt? Vai muitnieki nedara tāpat?</div></div>
<div class="par"><div class="verse" verse="48"><div class="verse-label">48</div>Tāpēc esiet pilnīgi, kā jūsu Debesu Tēvs ir pilnīgs.</div></div>
    </body>
</html>
