
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziediet Tam Kungam jaunu dziesmu, dziediet Tam Kungam, visa pasaule!</div></div>
<div class="par"><div class="verse" verse="2"><div class="verse-label">2</div>Dziediet Tam Kungam, teiciet Viņa Vārdu, sludiniet dienu no dienas Viņa pestīšanu!</div></div>
<div class="par"><div class="verse" verse="3"><div class="verse-label">3</div>Stāstiet tautām par Viņa godību, visām tautām par Viņa brīnuma darbiem!</div></div>
<div class="par"><div class="verse" verse="4"><div class="verse-label">4</div>Jo liels ir Tas Kungs un augsti slavējams, Viņš jābīstas vairāk par visiem dieviem:</div></div>
<div class="par"><div class="verse" verse="5"><div class="verse-label">5</div>patiesi, visi tautu dievi taču ir elki, bet Tas Kungs ir radījis debesis.</div></div>
<div class="par"><div class="verse" verse="6"><div class="verse-label">6</div>Augstība un lieliskums iet Viņam pa priekšu, stiprums un godība mājo Viņa svētnīcā.</div></div>
<div class="par"><div class="verse" verse="7"><div class="verse-label">7</div>Dodiet Tam Kungam, jūs tautu tautas, dodiet Tam Kungam godu un dziediet Viņam slavu!</div></div>
<div class="par"><div class="verse" verse="8"><div class="verse-label">8</div>Dodiet Tam Kungam godu, kāds pienākas Viņa Vārdam, nesiet dāvanas un nāciet Viņa pagalmos!</div></div>
<div class="par"><div class="verse" verse="9"><div class="verse-label">9</div>Pielūdziet To Kungu savā svētajā rotā, lai dreb Viņa vaiga priekšā visa pasaule!</div></div>
<div class="par"><div class="verse" verse="10"><div class="verse-label">10</div>Sakiet tautām: "Tas Kungs ir ķēniņš! Viņš ir nostiprinājis zemi, ka tā nekustas, Viņš tiesā taisnīgi tautas!"</div></div>
<div class="par"><div class="verse" verse="11"><div class="verse-label">11</div>Lai priecājas debess un līksmo zeme, lai krāc jūra un viss, kas to pilda!</div></div>
<div class="par"><div class="verse" verse="12"><div class="verse-label">12</div>Lai līksmo lauks un viss, kas tur zeļ un zaļo; lai gavilē visi meža koki</div></div>
<div class="par"><div class="verse" verse="13"><div class="verse-label">13</div>Tā Kunga priekšā, jo Viņš nāk, Viņš nāk tiesāt zemi. Viņš tiesās pasauli taisnībā un tautas Savā patiesībā.</div></div>
    </body>
</html>
