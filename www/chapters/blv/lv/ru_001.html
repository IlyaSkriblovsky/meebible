
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Soģu valdības laikā zemē izcēlās bads. Kāds vīrs no Jūdas Bētlemes gāja, lai apmestos Moāba zemē, - viņš pats, viņa sieva un abi viņa dēli.</div></div>
<div class="par"><div class="verse" verse="2"><div class="verse-label">2</div>Šī vīra vārds bija Ēlimelehs, viņa sievas vārds bija Naomija, un viņa abu dēlu vārdi bija Mahlons un Kiljons; viņi bija efratieši no Jūdas Bētlemes. Viņi nonāca Moāba zemē un tur palika.</div></div>
<div class="par"><div class="verse" verse="3"><div class="verse-label">3</div>Ēlimelehs, Naomijas vīrs, nomira, un viņa palika ar saviem abiem dēliem.</div></div>
<div class="par"><div class="verse" verse="4"><div class="verse-label">4</div>Tie ņēma sev moābiešu sievas: vienas vārds bija Orpa, un otras vārds bija Rute. Viņi dzīvoja tur kādus desmit gadus.</div></div>
<div class="par"><div class="verse" verse="5"><div class="verse-label">5</div>Tad nomira abi - Mahlons un Kiljons. Tā šī sieva palika viena pēc abu dēlu un vīra nāves.</div></div>
<div class="par"><div class="verse" verse="6"><div class="verse-label">6</div>Nu viņa kopā ar savām vedeklām posās atgriezties atpakaļ no Moāba zemes, jo viņa bija tur dzirdējusi, ka Tas Kungs esot labvēlīgi uzlūkojis Savu tautu, dodams tai maizi.</div></div>
<div class="par"><div class="verse" verse="7"><div class="verse-label">7</div>Viņa kopā ar savām vedeklām atstāja vietu, kur viņa bija, un gāja atpakaļ uz Jūdas zemi.</div></div>
<div class="par"><div class="verse" verse="8"><div class="verse-label">8</div>Ceļā Naomija sacīja abām savām vedeklām: "Ejiet, griezieties atpakaļ katra savas mātes mājā, un Tas Kungs lai parāda jums mīlestību, tāpat kā jūs esat to parādījušas man un abiem nelaiķiem.</div></div>
<div class="par"><div class="verse" verse="9"><div class="verse-label">9</div>Tas Kungs lai dod jums atrast mieru katrai sava vīra namā." Tad viņa tās skūpstīja, bet tās sāka skaļā balsī raudāt</div></div>
<div class="par"><div class="verse" verse="10"><div class="verse-label">10</div>un atbildēja viņai: "Mēs gribam iet tev līdzi pie tavas tautas."</div></div>
<div class="par"><div class="verse" verse="11"><div class="verse-label">11</div>Tad Naomija sacīja: "Griezieties atpakaļ, manas meitas, kādēļ jums nākt man līdzi? Vai man būtu vēl dēli manā klēpī, kas varētu jums kļūt par vīriem?</div></div>
<div class="par"><div class="verse" verse="12"><div class="verse-label">12</div>Griezieties atpakaļ, manas meitas, ejiet, jo esmu par vecu, lai ietu pie vīra. Ja arī es sacītu: man ir cerības, - un ja pat šo nakti es ietu pie vīra un dzemdētu dēlus,</div></div>
<div class="par"><div class="verse" verse="13"><div class="verse-label">13</div>vai jūs gan gaidītu, līdz kamēr tie izaugtu? Vai jūs gan noslēgtos, neiedamas pie vīra? Nē, manas meitas, jo man ir pārāk sāpīgi jūsu dēļ, ka Tā Kunga roka ir mani skārusi."</div></div>
<div class="par"><div class="verse" verse="14"><div class="verse-label">14</div>Tad viņas vēl skaļāk raudāja, un Orpa deva skūpstu savai vīramātei, bet Rute pieglaudās viņai.</div></div>
<div class="par"><div class="verse" verse="15"><div class="verse-label">15</div>Tad tā viņai sacīja: "Lūk, tava svaine ir atgriezusies pie savas tautas un pie saviem dieviem, seko arī tu savai svainei."</div></div>
<div class="par"><div class="verse" verse="16"><div class="verse-label">16</div>Bet Rute atbildēja: "Nespied mani tevi atstāt un no tevis aiziet, jo, kurp tu iesi, es iešu un, kur tu mitīsi, es mitīšu; tava tauta būs mana tauta, un tavs Dievs būs mans Dievs.</div></div>
<div class="par"><div class="verse" verse="17"><div class="verse-label">17</div>Kur tu mirsi, es miršu, un tur es gribu būt arī apglabāta. Lai Tas Kungs dara man tā un vēl vairāk, tiešām, nāve vien spēs šķirt mani un tevi."</div></div>
<div class="par"><div class="verse" verse="18"><div class="verse-label">18</div>Un, kad Naomija redzēja, ka viņa nelokāmi paliek pie sava nodoma iet viņai līdzi, viņa mitējās viņu pierunāt.</div></div>
<div class="par"><div class="verse" verse="19"><div class="verse-label">19</div>Tā viņas abas gāja tālāk, līdz nonāca Bētlemē. Un, kad viņas ienāca Bētlemē, tad visā pilsētā viņu dēļ radās satraukums. Un bija dzirdamas runas: vai šī nav Naomija?</div></div>
<div class="par"><div class="verse" verse="20"><div class="verse-label">20</div>Viņa sacīja tām: "Nesauciet mani - Naomija, bet sauciet mani - Māra, jo Visuvarenais man ir licis pieredzēt daudz rūgtuma.</div></div>
<div class="par"><div class="verse" verse="21"><div class="verse-label">21</div>Pilnībā es aizgāju, un tukšai Tas Kungs man ir licis atgriezties. Kādēļ jūs mani saucat Naomija, ja Tas Kungs mani ir pazemojis un Visuvarenais mani ir apbēdinājis?"</div></div>
<div class="par"><div class="verse" verse="22"><div class="verse-label">22</div>Tā Naomija atgriezās un līdz ar viņu moābiete Rute, viņas vedekla, kas bija atnākusi no Moāba zemes. Viņas ieradās Bētlemē miežu pļaujas sākumā.</div></div>
    </body>
</html>
