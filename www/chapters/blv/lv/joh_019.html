
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Pilāts ņēma Jēzu un lika Viņu šaust.</div></div>
<div class="par"><div class="verse" verse="2"><div class="verse-label">2</div>Un kareivji, nopinuši vainagu no ērkšķiem, uzlika Viņam to galvā un aplika Viņam purpura apmetni,</div></div>
<div class="par"><div class="verse" verse="3"><div class="verse-label">3</div>nostājās Viņa priekšā un sacīja: "Esi sveicināts, Jūdu ķēniņ." Un tie Viņu sita vaigā.</div></div>
<div class="par"><div class="verse" verse="4"><div class="verse-label">4</div>Tad Pilāts atkal izgāja ārā un saka viņiem: "Redziet, es Viņu vedu pie jums ārā, lai jūs zinātu, ka es nekādas vainas pie Viņa neatrodu."</div></div>
<div class="par"><div class="verse" verse="5"><div class="verse-label">5</div>Tad Jēzus iznāca ārā ērkšķu vainagā un purpura apmetnī. Un Pilāts viņiem saka: "Redziet, kāds cilvēks!"</div></div>
<div class="par"><div class="verse" verse="6"><div class="verse-label">6</div>Kad nu augstie priesteri un sulaiņi viņu redzēja, tie brēca: "Sit Viņu krustā, sit Viņu krustā!" Pilāts viņiem saka: "Ņemiet jūs Viņu un sitiet krustā! Jo es pie Viņa vainas neatrodu!"</div></div>
<div class="par"><div class="verse" verse="7"><div class="verse-label">7</div>Jūdi viņam atbildēja: "Mums ir savs likums, un pēc šī likuma Viņam jāmirst, jo Viņš Sevi darījis par Dieva Dēlu."</div></div>
<div class="par"><div class="verse" verse="8"><div class="verse-label">8</div>Kad Pilāts šos vārdus dzirdēja, viņš vēl vairāk nobijās,</div></div>
<div class="par"><div class="verse" verse="9"><div class="verse-label">9</div>iegāja atkal savā pilī un saka Jēzum: "No kurienes Tu esi?" Bet Jēzus viņam nedeva nekādu atbildi.</div></div>
<div class="par"><div class="verse" verse="10"><div class="verse-label">10</div>Tad Pilāts Viņam sacīja: "Vai Tu ar mani nerunā? Vai Tu nezini, ka man ir vara Tevi atlaist un vara Tevi sist krustā?"</div></div>
<div class="par"><div class="verse" verse="11"><div class="verse-label">11</div>Jēzus atbildēja: "Tev nebūtu nekādas varas pār Mani, ja tā tev nebūtu dota no augšienes, tāpēc tam, kas Mani tev nodevis, ir lielāks grēks."</div></div>
<div class="par"><div class="verse" verse="12"><div class="verse-label">12</div>No šī brīža Pilāts meklēja Viņu atlaist. Bet jūdi brēca: "Ja tu Viņu atlaid, tu neesi ķeizara draugs! Katrs, kas pats sevi ceļ par ķēniņu, saceļas pret ķeizaru!"</div></div>
<div class="par"><div class="verse" verse="13"><div class="verse-label">13</div>Kad Pilāts dzirdēja šos vārdus, viņš Jēzu izveda ārā un pats apsēdās soģa krēslā uz laukuma, saukta akmeņu klāsts, ebrejiski Gabata.</div></div>
<div class="par"><div class="verse" verse="14"><div class="verse-label">14</div>Bija sataisāmā diena pirms Pashā, ap sesto stundu. Un viņš saka jūdiem: "Redziet, jūsu Ķēniņš!"</div></div>
<div class="par"><div class="verse" verse="15"><div class="verse-label">15</div>Bet tie brēca: "Nost, nost ar To! Sit Viņu krustā!" Pilāts viņiem saka: "Vai lai es jūsu Ķēniņu situ krustā?" Augstie priesteri atbildēja: "Mums nav neviena ķēniņa kā vien ķeizars!"</div></div>
<div class="par"><div class="verse" verse="16"><div class="verse-label">16</div>Tad viņš To atdeva tiem, lai tie Viņu sistu krustā. Tad tie saņēma Jēzu.</div></div>
<div class="par"><div class="verse" verse="17"><div class="verse-label">17</div>Un Viņš, Savu krustu nesdams, gāja uz vietu, ko sauc par pieres vietu, ebrejiski Golgatu.</div></div>
<div class="par"><div class="verse" verse="18"><div class="verse-label">18</div>Tur tie Viņu sita krustā un kopā ar Viņu divus citus, katrā pusē vienu, bet vidū Jēzu.</div></div>
<div class="par"><div class="verse" verse="19"><div class="verse-label">19</div>Bet Pilāts lika taisīt uzrakstu un piestiprināt to pie krusta; tur bija rakstīts: JĒZUS NACARIETIS, JŪDU ĶĒNIŅŠ.</div></div>
<div class="par"><div class="verse" verse="20"><div class="verse-label">20</div>Šo uzrakstu lasīja daudzi jūdi, jo vieta, kur Jēzus bija krustā sists, bija tuvu pie pilsētas; un rakstīts bija ebreju, romiešu un grieķu valodā.</div></div>
<div class="par"><div class="verse" verse="21"><div class="verse-label">21</div>Tad jūdu augstie priesteri sacīja Pilātam: "Neraksti: Jūdu ķēniņš, bet kā Viņš sacījis: Es esmu Jūdu ķēniņš."</div></div>
<div class="par"><div class="verse" verse="22"><div class="verse-label">22</div>Bet Pilāts atbildēja: "Ko esmu rakstījis, to esmu rakstījis."</div></div>
<div class="par"><div class="verse" verse="23"><div class="verse-label">23</div>Bet kareivji, piesituši Jēzu pie krusta, ņēma Viņa drēbes un sadalīja tās četrās daļās, katram kareivim pa daļai. Tāpat tie paņēma Viņa svārkus. Svārki nebija šūti, bet izausti viscaur no viena gabala.</div></div>
<div class="par"><div class="verse" verse="24"><div class="verse-label">24</div>Tad tie sacīja cits citam: "Tos nesadalīsim, bet metīsiem par tiem kauliņus, kam tie piederēs." Tā piepildījās raksti: tie Manas drēbes izdalījuši savā starpā un par Manu apģērbu metuši kauliņus. - Tā darīja kareivji.</div></div>
<div class="par"><div class="verse" verse="25"><div class="verse-label">25</div>Bet pie Jēzus krusta stāvēja Viņa māte, Viņa mātes māsa, Marija, Klopas sieva, un Marija Magdalēna.</div></div>
<div class="par"><div class="verse" verse="26"><div class="verse-label">26</div>Tad Jēzus, ieraudzījis Savu māti un viņai līdzās mācekli stāvam, ko Viņš mīlēja, saka mātei: "Sieva, redzi, tavs dēls!"</div></div>
<div class="par"><div class="verse" verse="27"><div class="verse-label">27</div>Pēc tam Viņš saka māceklim: "Redzi, tava māte!" No tā brīža māceklis viņu ņēma pie sevis.</div></div>
<div class="par"><div class="verse" verse="28"><div class="verse-label">28</div>Pēc tam, zinādams, ka viss ir pabeigts un lai piepildītu rakstus līdz galam, Jēzus sacīja: "Man slāpst!"</div></div>
<div class="par"><div class="verse" verse="29"><div class="verse-label">29</div>Tur stāvēja trauks ar etiķi; tie uzsprauda sūkli ar etiķi uz īzapa stiebra un to pacēla pie Viņa mutes.</div></div>
<div class="par"><div class="verse" verse="30"><div class="verse-label">30</div>Etiķi ņēmis, Jēzus sacīja: "Viss piepildīts!" Un, galvu nokāris, atdeva garu Dievam.</div></div>
<div class="par"><div class="verse" verse="31"><div class="verse-label">31</div>Bet bija sataisāmā diena, un, negribēdami, ka miesas pa sabatu paliktu pie krusta, jo šī sabata diena bija sevišķi liela, jūdi lūdza Pilātu, lai viņš liktu satriekt tiem lielus un viņus noņemt.</div></div>
<div class="par"><div class="verse" verse="32"><div class="verse-label">32</div>Tad kareivji nāca un satrieca pirmajam lielus, tāpat otram, kas kopā ar Viņu bija krustā sists.</div></div>
<div class="par"><div class="verse" verse="33"><div class="verse-label">33</div>Bet, nonākot līdz Jēzum un redzot, ka Viņš ir jau miris, tie Viņa lielus nesatrieca.</div></div>
<div class="par"><div class="verse" verse="34"><div class="verse-label">34</div>Bet viens no kareivjiem Viņam iedūra sānos šķēpu, un tūdaļ iztecēja asinis un ūdens.</div></div>
<div class="par"><div class="verse" verse="35"><div class="verse-label">35</div>Un, kas to redzējis, tas to ir apliecinājis, un viņa liecība ir patiesa. Un viņš zina, ka viņš runā patiesību, lai arī jūs ticētu.</div></div>
<div class="par"><div class="verse" verse="36"><div class="verse-label">36</div>Jo tas notika, lai piepildītos raksti: nevienu kaulu Viņam nebūs salauzt.</div></div>
<div class="par"><div class="verse" verse="37"><div class="verse-label">37</div>Un cita rakstu vieta atkal saka: viņi raudzīsies uz To, ko tie sadūruši.</div></div>
<div class="par"><div class="verse" verse="38"><div class="verse-label">38</div>Pēc tam Jāzeps no Arimatijas, kas bija Jēzus māceklis, bet tikai slepenībā, tāpēc ka viņš baidījās no jūdiem, lūdza Pilātu, lai tas atļautu noņemt Jēzus miesas; un Pilāts atļāva. Tad viņš nāca un noņēma Viņa miesas.</div></div>
<div class="par"><div class="verse" verse="39"><div class="verse-label">39</div>Bet arī Nikodēms nāca, kas kādreiz naktī pie Viņa bija nācis, un atnesa svaidāmās zāles, maisījumu no mirrēm un alvejas, kādas simts mārciņas.</div></div>
<div class="par"><div class="verse" verse="40"><div class="verse-label">40</div>Tad viņi paņēma Jēzus miesas un satina tās autos kopā ar smaržvielām, pēc jūdu bēru paražām.</div></div>
<div class="par"><div class="verse" verse="41"><div class="verse-label">41</div>Bet tanī vietā, kur viņus bija krustā situši, bija dārzs un šinī dārzā jauna kapa vieta, kurā vēl neviens nebija glabāts.</div></div>
<div class="par"><div class="verse" verse="42"><div class="verse-label">42</div>Tur tie ielika Jēzu jūdu sataisāmās dienas dēļ, jo kapa vieta bija tuvu.</div></div>
    </body>
</html>
