
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Klusēdamas uzklausiet Mani, jūs jūras zemes un salas, un tautas lai ņemas jaunu spēku, lai tās nāk un runā, tad iesim kopā tiesāties!</div></div>
<div class="par"><div class="verse" verse="2"><div class="verse-label">2</div>Kas ir no austrumiem to vīru saucis, kam taisnība un uzvara seko, kur vien viņš staigā? Kas nodevis tautas viņa varā, ka viņš valda pār ķēniņiem? Tie padoti viņa zobenam kā pīšļi un viņa stopam kā izpurinātas pelavas.</div></div>
<div class="par"><div class="verse" verse="3"><div class="verse-label">3</div>Viņš tos vajā, vajā pats neskarts un neaiztikts, nepieskardamies savai tekai ar savām kājām.</div></div>
<div class="par"><div class="verse" verse="4"><div class="verse-label">4</div>Kas to ir darījis un to veicis? Tas, kas cilvēku ciltis aicinājis esamībā no iesākuma, Es esmu Tas Kungs, kas esmu pirmais bijis un arī ar pēdējiem esmu vēl tas pats. -</div></div>
<div class="par"><div class="verse" verse="5"><div class="verse-label">5</div>Jūras salas to redzēja un izbijās, zemes gali drebēja. Tie nāca un tuvojās.</div></div>
<div class="par"><div class="verse" verse="6"><div class="verse-label">6</div>Cits citam palīdzēja, un ikviens sacīja savam brālim: esi stiprs!</div></div>
<div class="par"><div class="verse" verse="7"><div class="verse-label">7</div>Kalējs drošināja sudrabkali, un, kas ar āmuru strādā, teica smagā vesera cilātājam: metinājums būs labs! - Tad viņš to pienagloja, lai tas nekustas.</div></div>
<div class="par"><div class="verse" verse="8"><div class="verse-label">8</div>Bet tu, Israēl, Mans kalps, tu Jēkab, ko Es izredzēju, Mana mīļā Ābrahāma dzimums un atvase,</div></div>
<div class="par"><div class="verse" verse="9"><div class="verse-label">9</div>ko Es vadīju no zemes galiem un aicināju no tālajām zemes robežām un malām un teicu: "Tu esi Mans kalps, Es tevi izredzēju un neesmu atmetis."</div></div>
<div class="par"><div class="verse" verse="10"><div class="verse-label">10</div>Nebīsties, jo Es esmu ar tevi! Neatkāpies, jo Es esmu tavs Dievs! Es tevi stiprinu, Es tev arī palīdzu, Es tevi uzturu ar Savas taisnības labo roku!</div></div>
<div class="par"><div class="verse" verse="11"><div class="verse-label">11</div>Redzi, kaunā paliks un par apsmieklu kļūs visi, kas pret tevi iedegas naidā un dusmās; iznīks un ies bojā visi, kas meklē nesaskaņas ar tevi.</div></div>
<div class="par"><div class="verse" verse="12"><div class="verse-label">12</div>Tu tos meklēsi, bet vairs neatradīsi, kas ar tevi bija ienaidā; tie visi iznīks, kas karoja ar tevi.</div></div>
<div class="par"><div class="verse" verse="13"><div class="verse-label">13</div>Jo Es, Tas Kungs, tavs Dievs, daru stipru tavu labo roku, Es, kas tev saku: "Nebīsties, Es tev palīdzu!"</div></div>
<div class="par"><div class="verse" verse="14"><div class="verse-label">14</div>Nebīsties, tu tārpiņ Jēkab, Israēla pulciņ! Es tev palīdzu, saka Tas Kungs, tavs pestītājs ir Israēla Svētais.</div></div>
<div class="par"><div class="verse" verse="15"><div class="verse-label">15</div>Redzi, Es tevi daru par jauniem asiem kuļamiem rīkiem ar asām naglām; tu sakulsi un satrieksi kalnus un samalsi pakalnus par pelavām.</div></div>
<div class="par"><div class="verse" verse="16"><div class="verse-label">16</div>Tu tos vētīsi, ka vējš tos aiznes un viesulis tos izkaisa. Bet tu priecāsies ar To Kungu un leposies ar Israēla Svēto!</div></div>
<div class="par"><div class="verse" verse="17"><div class="verse-label">17</div>Cietēji un nabagi meklē ūdeni un neatrod, viņu mēle ir izslāpusi un iztvīkusi; Es, Tas Kungs, tos paklausīšu, Es, Israēla Dievs, tos neatstāšu.</div></div>
<div class="par"><div class="verse" verse="18"><div class="verse-label">18</div>Es likšu upēm iztecēt no kailiem kalniem un atvēršu strautus klajumos; Es darīšu tuksnesi par ūdens ezeru un sausu zemi par ūdens avotiem.</div></div>
<div class="par"><div class="verse" verse="19"><div class="verse-label">19</div>Es likšu augt tuksnesī ciedru kokiem, akācijām, mirtēm un eļļas kokiem. Un Es stādīšu sausā klajumā cipreses, gobas un pīnijas kopā,</div></div>
<div class="par"><div class="verse" verse="20"><div class="verse-label">20</div>lai visi šie koki redz un atzīst, lai tie apdomā un saprot visi kopā, ka Tā Kunga roka to ir darījusi un ka Israēla Svētais to ir lēmis.</div></div>
<div class="par"><div class="verse" verse="21"><div class="verse-label">21</div>Iesniedziet savu tiesas lietu, saka Tas Kungs, pierādiet savu taisnību, tā saka Jēkaba ķēniņš.</div></div>
<div class="par"><div class="verse" verse="22"><div class="verse-label">22</div>Lai viņi nāk un mums rāda, kam jānotiek. Ziņojiet mums par notikušo, lai mēs to savā sirdī apdomājam un saprotam, vai stāstiet mums par nākošo, kas sagaidāms.</div></div>
<div class="par"><div class="verse" verse="23"><div class="verse-label">23</div>Rādiet mums, kas notiks nākotnē, lai redzam, ka jūs esat dievi! Dariet labu vai ļaunu, lai mēs izbrīnā uz to raugāmies!</div></div>
<div class="par"><div class="verse" verse="24"><div class="verse-label">24</div>Lūk, jūs neesat nekas, un viss jūsu darbs ir niecība! Jums pieslieties ir neprāts!</div></div>
<div class="par"><div class="verse" verse="25"><div class="verse-label">25</div>Bet Es aicināju šurp kādu vīru no ziemeļiem, un viņš ir atnācis, viņš piesauc Manu Vārdu; viņš samin valdniekus, kā podnieks samin un samīca mālus.</div></div>
<div class="par"><div class="verse" verse="26"><div class="verse-label">26</div>Kas to sludinājis no iesākuma, lai mēs to zinātu un lai mēs to zinātu jau labi vien iepriekš, tā ka mēs varētu teikt: vai viņam tiešām taisnība? - Taču nav bijis neviena, kas to būtu teicis, neviena, kas to būtu sludinājis, nav neviena starp jums, kas būtu kādu vārdu dzirdējis.</div></div>
<div class="par"><div class="verse" verse="27"><div class="verse-label">27</div>Es kā pirmais saku Ciānai: "Redzi, te viņi ir!" Un Es sūtu Jeruzālemei prieka vēstnesi.</div></div>
<div class="par"><div class="verse" verse="28"><div class="verse-label">28</div>Ja raugos, tad tur tomēr nav neviena, kas varētu dot atbildi, viņu starpā nav neviena, kam Es varētu jautāt un kas Man atbildētu.</div></div>
<div class="par"><div class="verse" verse="29"><div class="verse-label">29</div>Redzi, tie visi ir niecīgi, un viņu darbs ir niecība, viņu elku tēli ir tukšs vējš!</div></div>
    </body>
</html>
