
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Es mīlu To Kungu, jo Viņš klausīja manas lūgšanas balsi.</div></div>
<div class="par"><div class="verse" verse="2"><div class="verse-label">2</div>Viņš piegrieza man Savu ausi, tādēļ es Viņu piesaukšu visu savu mūžu.</div></div>
<div class="par"><div class="verse" verse="3"><div class="verse-label">3</div>Nāves tīkli tinās ap mani, mani sagrāba elles bailes, es ieslīgu nelaimē un bēdās.</div></div>
<div class="par"><div class="verse" verse="4"><div class="verse-label">4</div>Bet es piesaucu Tā Kunga Vārdu:"Izglāb manu dvēseli, ak, Kungs!"</div></div>
<div class="par"><div class="verse" verse="5"><div class="verse-label">5</div>Žēlīgs ir Tas Kungs un taisns, žēlsirdīgs ir mūsu Dievs!</div></div>
<div class="par"><div class="verse" verse="6"><div class="verse-label">6</div>Tas Kungs pasargā vienbūtīgos, kas nešaubīdamies paļaujas uz Viņu: kad es biju novārdzis, tad Viņš man palīdzēja.</div></div>
<div class="par"><div class="verse" verse="7"><div class="verse-label">7</div>Atgriezies savā mierā, mana dvēsele, jo Tas Kungs dara tev labu.</div></div>
<div class="par"><div class="verse" verse="8"><div class="verse-label">8</div>Tiešām, Tu izglābi manu dvēseli no nāves, no asarām manas acis un no slīdēšanas manu kāju.</div></div>
<div class="par"><div class="verse" verse="9"><div class="verse-label">9</div>Es staigāšu Tā Kunga priekšā dzīvo zemē.</div></div>
<div class="par"><div class="verse" verse="10"><div class="verse-label">10</div>Ticību es esmu turējis, kaut es arī sacīju: "Es esmu jo zemu noliekts."</div></div>
<div class="par"><div class="verse" verse="11"><div class="verse-label">11</div>Es sacīju savā izmisumā:"Visi cilvēki ir meļi."</div></div>
<div class="par"><div class="verse" verse="12"><div class="verse-label">12</div>Kā es atmaksāšu Tam Kungam par visu, ko Viņš man labu darījis?</div></div>
<div class="par"><div class="verse" verse="13"><div class="verse-label">13</div>Es pacelšu svētības kausu un piesaukšu Tā Kunga Vārdu.</div></div>
<div class="par"><div class="verse" verse="14"><div class="verse-label">14</div>Es pildīšu Tam Kungam savus solījumus visas Viņa tautas priekšā!</div></div>
<div class="par"><div class="verse" verse="15"><div class="verse-label">15</div>Viņa svēto nāve ir dārga Tā Kunga acīs.</div></div>
<div class="par"><div class="verse" verse="16"><div class="verse-label">16</div>Ak, Kungs, es taču esmu Tavs kalps, es esmu Tavs kalps, Tavas kalpones dēls, Tu saraustīji manas važas.</div></div>
<div class="par"><div class="verse" verse="17"><div class="verse-label">17</div>Tev es upurēšu pateicības upurus un piesaukšu Tā Kunga Vārdu.</div></div>
<div class="par"><div class="verse" verse="18"><div class="verse-label">18</div>Es pildīšu Tam Kungam savus solījumus visas Viņa tautas priekšā</div></div>
<div class="par"><div class="verse" verse="19"><div class="verse-label">19</div>Tā Kunga nama pagalmos, tavā vidū, Jeruzāleme! Alelujā!</div></div>
    </body>
</html>
