
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tiešām, sudrabam ir savas atradnes, kur to rok, un zeltam sava vieta, kur to skalo.</div></div>
<div class="par"><div class="verse" verse="2"><div class="verse-label">2</div>Dzelzi rok no zemes, un vara iezi pārkausē tīrā varā.</div></div>
<div class="par"><div class="verse" verse="3"><div class="verse-label">3</div>Tumsai cilvēks nospraudis beigas, un līdz galējiem dziļumiem cilvēks meklē akmeņus, tumsas un nakts apslēptus.</div></div>
<div class="par"><div class="verse" verse="4"><div class="verse-label">4</div>Viņš izlauzis ceļu turp, kur neviens nedzīvo un kur neviena kāja neved; tur viņi karājas un šūpojas virvēs tālu no cilvēkiem.</div></div>
<div class="par"><div class="verse" verse="5"><div class="verse-label">5</div>Un zeme, tā pati, no kuras izaug zaļā labība, tagad tiek savos pamatos apgriezta otrādi kā uguns laikmetā.</div></div>
<div class="par"><div class="verse" verse="6"><div class="verse-label">6</div>Iežos ir safīri, un zemes putekļos ir zelta graudi.</div></div>
<div class="par"><div class="verse" verse="7"><div class="verse-label">7</div>Teku uz turieni nepazīst ērglis, tā apslēpta arī vērīgā vanaga acij.</div></div>
<div class="par"><div class="verse" verse="8"><div class="verse-label">8</div>Lepnie zvēri neizmanto šo ceļu, un arī jauns lauva neiet pa to.</div></div>
<div class="par"><div class="verse" verse="9"><div class="verse-label">9</div>Tikai cilvēks pieliek savu roku cietajiem iežiem un apgāž kalnus - no pašiem to pamatiem.</div></div>
<div class="par"><div class="verse" verse="10"><div class="verse-label">10</div>Klintīs viņš izcērt ejas, un visādi dārgumi atklājas viņa acij.</div></div>
<div class="par"><div class="verse" verse="11"><div class="verse-label">11</div>Viņš aizver apakšzemes ūdens dzīslas, lai no tām nekas neraso un nesūcas cauri, un tā izceļ gaismā apslēptās bagātības.</div></div>
<div class="par"><div class="verse" verse="12"><div class="verse-label">12</div>Bet gudrība - kur to atrod, un kur mājo atziņa?</div></div>
<div class="par"><div class="verse" verse="13"><div class="verse-label">13</div>Neviens cilvēks nezina ceļus pie tās, un velti to meklēt dzīvo zemē.</div></div>
<div class="par"><div class="verse" verse="14"><div class="verse-label">14</div>Un jūras dzelme saka: manī tās nav, - un jūras viļņi runā: ar mums kopā tā nedzīvo.</div></div>
<div class="par"><div class="verse" verse="15"><div class="verse-label">15</div>Pat par tīrāko zeltu to nenopirkt, un sudrabs kā pretvērtība par to ir nesasverams.</div></div>
<div class="par"><div class="verse" verse="16"><div class="verse-label">16</div>To nevar iegūt ne par Ofīras smalko zeltu, nedz arī pret vērtīgiem oniksiem un safīriem.</div></div>
<div class="par"><div class="verse" verse="17"><div class="verse-label">17</div>To nevar salīdzināt ne ar zeltu, nedz ar spīdošiem akmeņiem, to nevar iemainīt pret augstvērtīga zelta izstrādājumiem.</div></div>
<div class="par"><div class="verse" verse="18"><div class="verse-label">18</div>Par pērlēm un kristālu nav ko runāt, jo iegūta gudrība ir pārāka par pērlēm.</div></div>
<div class="par"><div class="verse" verse="19"><div class="verse-label">19</div>To nevar pielīdzināt Etiopijas dzeltenajam topāzam, un tā nav pārdodama par vistīrāko zeltu.</div></div>
<div class="par"><div class="verse" verse="20"><div class="verse-label">20</div>Bet gudrība - no kurienes tā nāk, un kur mājo atziņa?</div></div>
<div class="par"><div class="verse" verse="21"><div class="verse-label">21</div>Tā ir apslēpta katra dzīva radījuma acīm, un pat debesu putniem tā paliek noslēpta.</div></div>
<div class="par"><div class="verse" verse="22"><div class="verse-label">22</div>Elles un nāves dziļumi saka par to: tikai baumas par tās lielo slavu ir nonākušas līdz mūsu ausīm.</div></div>
<div class="par"><div class="verse" verse="23"><div class="verse-label">23</div>Tikai vienīgi Dievam ir zināmi ceļi pie tās, un Viņš labi zina tās uzturēšanās vietu,</div></div>
<div class="par"><div class="verse" verse="24"><div class="verse-label">24</div>jo tikai Viņš vienīgi redz līdz zemes galiem, un Viņš skata visu to, kas ir atrodams zem debesīm.</div></div>
<div class="par"><div class="verse" verse="25"><div class="verse-label">25</div>Kad Viņš reiz deva vējam sparu un kad Viņš lika noteiktu mēru ūdeņiem,</div></div>
<div class="par"><div class="verse" verse="26"><div class="verse-label">26</div>kad Viņš deva Savus likumus lietum un ierādīja ceļu pērkonam un zibeņiem,</div></div>
<div class="par"><div class="verse" verse="27"><div class="verse-label">27</div>tad Viņš to redzēja, iedarbināja to, nodibināja tās pamatus, attīstīja, izdibināja un arī izpētīja to.</div></div>
<div class="par"><div class="verse" verse="28"><div class="verse-label">28</div>Bet cilvēkam Viņš teica tikai vienu: redzi, bijība Tā Kunga priekšā - tā ir gudrība, un vairīties no ļauna - tā ir atzīšana!"</div></div>
    </body>
</html>
