
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un tūlīt rīta agrumā augstie priesteri ar vecajiem un rakstu mācītājiem un visa augstā tiesa taisīja spriedumu un, sasējuši Jēzu, lika To aizvest un nodeva Viņu Pilātam.</div></div>
<div class="par"><div class="verse" verse="2"><div class="verse-label">2</div>Un Pilāts Viņam jautāja: "Vai Tu esi Jūdu ķēniņš?" Un Viņš atbildēdams tam saka: "Tu to saki."</div></div>
<div class="par"><div class="verse" verse="3"><div class="verse-label">3</div>Un augstie priesteri Viņu smagi apsūdzēja.</div></div>
<div class="par"><div class="verse" verse="4"><div class="verse-label">4</div>Bet Pilāts Viņam atkal vaicāja: "Vai Tu nekā neatbildi? Redzi, cik smagi tie Tevi apsūdz!"</div></div>
<div class="par"><div class="verse" verse="5"><div class="verse-label">5</div>Bet Jēzus neatbildēja vairāk nekā, tā ka Pilāts brīnījās.</div></div>
<div class="par"><div class="verse" verse="6"><div class="verse-label">6</div>Bet uz svētkiem tas viņiem mēdza atlaist vienu cietumnieku, kuru tie prasīja.</div></div>
<div class="par"><div class="verse" verse="7"><div class="verse-label">7</div>Bet tur bija kāds, vārdā Baraba, sagūstīts ar dumpiniekiem, kas dumpī bija izdarījuši slepkavību.</div></div>
<div class="par"><div class="verse" verse="8"><div class="verse-label">8</div>Un ļaudis, augšā sanākuši, sāka prasīt, lai tiem tā darītu, kā parasts.</div></div>
<div class="par"><div class="verse" verse="9"><div class="verse-label">9</div>Bet Pilāts tiem atbildēja un sacīja: "Vai jūs gribat, ka es jums atlaižu Jūdu ķēniņu?"</div></div>
<div class="par"><div class="verse" verse="10"><div class="verse-label">10</div>Jo viņš zināja, ka augstie priesteri To bija nodevuši aiz skaudības.</div></div>
<div class="par"><div class="verse" verse="11"><div class="verse-label">11</div>Bet augstie priesteri sakūdīja ļaudis, lai labāk tiem atlaistu Barabu.</div></div>
<div class="par"><div class="verse" verse="12"><div class="verse-label">12</div>Bet Pilāts atkal griezās pie tiem un sacīja: "Ko tad lai daru ar To, ko jūs saucat par Jūdu ķēniņu?"</div></div>
<div class="par"><div class="verse" verse="13"><div class="verse-label">13</div>Bet tie atkal brēca: "Sit Viņu krustā!"</div></div>
<div class="par"><div class="verse" verse="14"><div class="verse-label">14</div>Bet Pilāts tiem sacīja: "Ko tad Viņš ļaunu darījis?" Bet tie vēl vairāk brēca: "Sit Viņu krustā!"</div></div>
<div class="par"><div class="verse" verse="15"><div class="verse-label">15</div>Bet Pilāts, gribēdams ļaudīm iztapt, tiem atlaida Barabu un Jēzu lika šaust un nodeva, lai sistu krustā.</div></div>
<div class="par"><div class="verse" verse="16"><div class="verse-label">16</div>Bet karavīri Viņu noveda pilī, tas ir, pārvaldnieka namā, un sasauca visu pulku.</div></div>
<div class="par"><div class="verse" verse="17"><div class="verse-label">17</div>Un tie Viņam apvelk purpura apmetni un, nopinuši ērkšķu vainagu, lika Viņam to galvā</div></div>
<div class="par"><div class="verse" verse="18"><div class="verse-label">18</div>un sāka Viņu sveicināt: "Sveiks, Jūdu ķēniņ!"</div></div>
<div class="par"><div class="verse" verse="19"><div class="verse-label">19</div>Un sita Viņam pa galvu ar niedri, un Viņu apspļaudīja, un ceļus locīja un Viņu pielūdza.</div></div>
<div class="par"><div class="verse" verse="20"><div class="verse-label">20</div>Un, kad tie Viņu bija apsmējuši, tad Viņam novilka purpura apmetni un Viņam apvilka Viņa paša drēbes, un Viņu aizveda, lai sistu krustā.</div></div>
<div class="par"><div class="verse" verse="21"><div class="verse-label">21</div>Un tie piespieda kādu, kas, no lauka nākdams, garām gāja, Sīmani no Kirēnas, Aleksandra un Rufa tēvu, lai tas nestu Viņa krustu.</div></div>
<div class="par"><div class="verse" verse="22"><div class="verse-label">22</div>Un tie Viņu noveda Golgatā, kas tiek tulkots: pieres vieta.</div></div>
<div class="par"><div class="verse" verse="23"><div class="verse-label">23</div>Un Viņam deva dzert vīnu, sajauktu ar mirrēm, bet Viņš to nepieņēma.</div></div>
<div class="par"><div class="verse" verse="24"><div class="verse-label">24</div>Un tie Viņu sita krustā un izdalīja savā starpā Viņa drēbes, mezdami kauliņus par tām, ko kurš dabūtu.</div></div>
<div class="par"><div class="verse" verse="25"><div class="verse-label">25</div>Un tā bija trešā stunda, kad Viņu sita krustā.</div></div>
<div class="par"><div class="verse" verse="26"><div class="verse-label">26</div>Un bija likts uzraksts Viņa vainas apzīmēšanai: JŪDU ĶĒNIŅŠ.</div></div>
<div class="par"><div class="verse" verse="27"><div class="verse-label">27</div>Un līdz ar Viņu sita krustā divi slepkavas, vienu Viņam pa labo, otru pa kreiso roku.</div></div>
<div class="par"><div class="verse" verse="28"><div class="verse-label">28</div>Un raksti ir piepildīti, kas saka: "Viņš tika ļaundariem pielīdzināts."</div></div>
<div class="par"><div class="verse" verse="29"><div class="verse-label">29</div>Un tie, kas gāja garām, Viņu zaimoja, kratīja galvas un sacīja: "Redzi, Tempļa noplēsēj un uztaisītāj trijās dienās,</div></div>
<div class="par"><div class="verse" verse="30"><div class="verse-label">30</div>palīdzies pats Sev un kāp no krusta zemē."</div></div>
<div class="par"><div class="verse" verse="31"><div class="verse-label">31</div>Tāpat arī augstie priesteri ar rakstu mācītājiem Viņu apsmēja un sacīja: "Citus Viņš ir pestījis un Sevi pašu Viņš nevar pestīt.</div></div>
<div class="par"><div class="verse" verse="32"><div class="verse-label">32</div>Lai nu Kristus, Israēla ķēniņš, no krusta nokāpj, ka mēs redzam un ticam." Un arī tie, kas līdz ar Viņu bija krustā sisti, Viņu zaimoja.</div></div>
<div class="par"><div class="verse" verse="33"><div class="verse-label">33</div>Un ap sesto stundu palika tumšs pār visu zemi līdz devītai stundai.</div></div>
<div class="par"><div class="verse" verse="34"><div class="verse-label">34</div>Un ap devīto stundu Jēzus stiprā balsī brēca, saukdams: "Eloī, Eloī, lamā zabahtani?" Tas ir tulkots: "Mans Dievs, Mans Dievs, kāpēc Tu Mani esi atstājis?"</div></div>
<div class="par"><div class="verse" verse="35"><div class="verse-label">35</div>Un daži no tiem, kas tur klāt stāvēja, to dzirdēdami, sacīja: "Redzi, Viņš sauc Ēliju."</div></div>
<div class="par"><div class="verse" verse="36"><div class="verse-label">36</div>Bet viens aizskrēja, pildīja sūkli ar etiķi un to lika uz niedri, un deva Viņam dzert, sacīdams: "Pagaidiet, redzēsim, vai Ēlija nāks un Viņu noņems."</div></div>
<div class="par"><div class="verse" verse="37"><div class="verse-label">37</div>Bet Jēzus stiprā balsī iekliedzās un nomira.</div></div>
<div class="par"><div class="verse" verse="38"><div class="verse-label">38</div>Un priekškars Templī pārplīsa divos gabalos no augšas līdz zemei.</div></div>
<div class="par"><div class="verse" verse="39"><div class="verse-label">39</div>Bet virsnieks, kas tur klāt stāvēja Viņam pretī, redzēdams, ka Viņš tādā veidā bija miris, sacīja: "Patiesi, šis cilvēks bija Dieva Dēls."</div></div>
<div class="par"><div class="verse" verse="40"><div class="verse-label">40</div>Un tur bija arī sievas, kas no tālienes skatījās; starp tām bija Marija Magdalēna un Marija, Jēkaba jaunākā un Jāzepa māte, un Salome.</div></div>
<div class="par"><div class="verse" verse="41"><div class="verse-label">41</div>Tās, kad Viņš bija Galilejā, Viņam bija gājušas pakaļ un Viņam kalpojušas un daudz citas, kas līdz ar Viņu bija nākušas uz Jeruzālemi.</div></div>
<div class="par"><div class="verse" verse="42"><div class="verse-label">42</div>Kad jau vakars metās un tā kā bija sataisāmā diena, tas ir, sabata priekšvakars,</div></div>
<div class="par"><div class="verse" verse="43"><div class="verse-label">43</div>Jāzeps no Arimatijas, cienīts runas kungs, kas pats arīdzan gaidīja Dieva valstību, iegāja droši pie Pilāta un izlūdzās Jēzus miesas.</div></div>
<div class="par"><div class="verse" verse="44"><div class="verse-label">44</div>Bet Pilāts brīnījās, ka Viņš jau bija nomiris, un, virsnieku aicinājis, tam jautāja, vai jau ilgi, kamēr Viņš miris?</div></div>
<div class="par"><div class="verse" verse="45"><div class="verse-label">45</div>Un, to no virsnieka dabūjis zināt, viņš atvēlēja Jāzepam Jēzus miesas.</div></div>
<div class="par"><div class="verse" verse="46"><div class="verse-label">46</div>Un tas, nopircis smalku audeklu, Jēzu noņēma un ietina tai audeklā un ielika Viņu kapā, kas klintī bija izcirsts, un akmeni pievēla pie kapa durvīm.</div></div>
<div class="par"><div class="verse" verse="47"><div class="verse-label">47</div>Bet Marija Magdalēna un Marija, Jozēta māte, skatījās, kur Viņš tapa nolikts.</div></div>
    </body>
</html>
