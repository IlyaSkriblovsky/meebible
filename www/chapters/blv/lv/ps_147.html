
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Teiciet To Kungu! Tiešām, jauki ir slavēt mūsu Dievu, šī slava ir mīlīga, piemērota un skaista.</div></div>
<div class="par"><div class="verse" verse="2"><div class="verse-label">2</div>Tas Kungs ceļ Jeruzālemi no jauna, Viņš vāc atkal kopā izklīdinātos Israēla ļaudis.</div></div>
<div class="par"><div class="verse" verse="3"><div class="verse-label">3</div>Viņš dziedē salauztas sirdis un remdē ļaužu sāpes.</div></div>
<div class="par"><div class="verse" verse="4"><div class="verse-label">4</div>Viņš nosaka zvaigznēm to skaitu un sauc tās visas vārdā.</div></div>
<div class="par"><div class="verse" verse="5"><div class="verse-label">5</div>Liels ir mūsu Kungs un varens spēkā, Viņa gudrībai nav mēra.</div></div>
<div class="par"><div class="verse" verse="6"><div class="verse-label">6</div>Tas Kungs paceļ nelaimīgos, bet pazemo bezdievīgos.</div></div>
<div class="par"><div class="verse" verse="7"><div class="verse-label">7</div>Teiciet To Kungu ar slavas dziesmām, teiciet mūsu Dievu ar cītarām!</div></div>
<div class="par"><div class="verse" verse="8"><div class="verse-label">8</div>Viņš apsedz debesis ar mākoņiem, Viņš dod zemei lietu un liek zālei augt uz kalniem.</div></div>
<div class="par"><div class="verse" verse="9"><div class="verse-label">9</div>Viņš dod barību lopiem, jaunajiem kraukļiem, kad tie brēc.</div></div>
<div class="par"><div class="verse" verse="10"><div class="verse-label">10</div>Viņam nav nekāda prieka par zirga stiprumu, Viņš nesajūt nekādu patiku par vīra lieliem.</div></div>
<div class="par"><div class="verse" verse="11"><div class="verse-label">11</div>Tam Kungam patīk tie, kas Viņu bīstas, kas cerē uz Viņa žēlastību.</div></div>
<div class="par"><div class="verse" verse="12"><div class="verse-label">12</div>Teici To Kungu, Jeruzāleme; slavē, Ciāna, savu Dievu!</div></div>
<div class="par"><div class="verse" verse="13"><div class="verse-label">13</div>Jo Viņš nostiprina tavu vārtu aizšaujamos, Viņš svētī tavus bērnus tavā vidū.</div></div>
<div class="par"><div class="verse" verse="14"><div class="verse-label">14</div>Viņš dod drošumu tavām robežām, Viņš paēdina tevi ar briedušiem kviešiem.</div></div>
<div class="par"><div class="verse" verse="15"><div class="verse-label">15</div>Viņš noraida Savu vārdu lejup uz zemi, Viņa vārds izplatās strauji.</div></div>
<div class="par"><div class="verse" verse="16"><div class="verse-label">16</div>Viņš izkaisa sniegu kā vilnas pūkas un izbārsta salnu kā pelnus.</div></div>
<div class="par"><div class="verse" verse="17"><div class="verse-label">17</div>Viņš met Savus krusas graudus kā maizes druskas zemē. Kas var no Viņa aukstuma glābties?</div></div>
<div class="par"><div class="verse" verse="18"><div class="verse-label">18</div>Kad Viņš pavēl, tad tie izkūst; kad Viņš sūta Savu atkušņa vēju, tad ūdeņi notek.</div></div>
<div class="par"><div class="verse" verse="19"><div class="verse-label">19</div>Viņš pasludināja Jēkabam Savu vārdu un Israēlam Savus likumus un tiesas.</div></div>
<div class="par"><div class="verse" verse="20"><div class="verse-label">20</div>Tā Viņš nav darījis nevienai citai tautai. Tādēļ tām ir svešas Viņa tiesas. Alelujā!</div></div>
    </body>
</html>
