
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ķēniņa Dārija otrā valdīšanas gada astotajā mēnesī nāca Tā Kunga vārds pār pravieti Cahariju, Berehjas, Ida dēla, dēlu:</div></div>
<div class="par"><div class="verse" verse="2"><div class="verse-label">2</div>"Tas Kungs ir bijis ļoti dusmīgs uz jūsu tēviem,</div></div>
<div class="par"><div class="verse" verse="3"><div class="verse-label">3</div>un saki viņiem: tā saka Tas Kungs Cebaots: ja jūs piegriezīsities Man, saka Tas Kungs Cebaots, tad Es piegriezīšos jums, saka Tas Kungs Cebaots,</div></div>
<div class="par"><div class="verse" verse="4"><div class="verse-label">4</div>neesiet kā jūsu tēvi, kam agrākie pravieši sludināja un stāstīja: tā saka Tas Kungs Cebaots: novērsieties no saviem ļaunajiem ceļiem un no saviem darbiem! - Bet viņi neklausīja un nepiegrieza Man vērības, saka Tas Kungs,</div></div>
<div class="par"><div class="verse" verse="5"><div class="verse-label">5</div>kur tad nu ir jūsu tēvi? Un vai pravieši dzīvo mūžīgi?</div></div>
<div class="par"><div class="verse" verse="6"><div class="verse-label">6</div>Bet vai nav tā, ka Mani vārdi un likumi, ko Es liku Saviem kalpiem praviešiem sludināt, ir taču jūsu tēvus skāruši, ka tie atgriezās un liecināja: tiešām, kā Tas Kungs Cebaots bija nodomājis ar mums rīkoties un kādus ceļus mēs esam gājuši un ko darījuši, tā arī Viņš mums ir darījis!"</div></div>
<div class="par"><div class="verse" verse="7"><div class="verse-label">7</div>Ķēniņa Dārija otrā valdīšanas gadā vienpadsmitā mēneša, kas ir sebata mēnesis, divdesmit ceturtajā dienā Tā Kunga vārds nāca pār pravieti Cahariju, Berehjas, Ida dēla, dēlu:</div></div>
<div class="par"><div class="verse" verse="8"><div class="verse-label">8</div>"Naktī es redzēju parādību, un redzi, sarkanbrūnā zirgā sēdēja kāds vīrs, un viņš bija apstājies zem mirtēm ielejā, un aiz viņa bija sarkanbrūni, melni un balti zirgi.</div></div>
<div class="par"><div class="verse" verse="9"><div class="verse-label">9</div>Un, kad nu es jautāju: mans Kungs, kāda tiem nozīme? - tad eņģelis, kas ar mani runāja, man teica: es tev rādīšu, kāda tiem nozīme.</div></div>
<div class="par"><div class="verse" verse="10"><div class="verse-label">10</div>Un vīrs, kas sēdēja zirgā zem mirtēm, atbildēja un teica: tie ir tie, kurus Tas Kungs ir izsūtījis, lai pārstaigātu zemi.</div></div>
<div class="par"><div class="verse" verse="11"><div class="verse-label">11</div>Bet viņi savukārt ziņoja Tā Kunga eņģelim, kas arī stāvēja zem mirtēm, un sacīja viņam: mēs esam pārstaigājuši visu zemi, un raugi, visā zemē valda dziļš miers.</div></div>
<div class="par"><div class="verse" verse="12"><div class="verse-label">12</div>Tad atbildēja Tā Kunga eņģelis un sacīja: Kungs Cebaot, cik ilgi Tu negribēsi apžēloties par Jeruzālemi un par Jūdas pilsētām, uz kurām Tu esi bijis dusmīgs visus šos septiņdesmit gadus?</div></div>
<div class="par"><div class="verse" verse="13"><div class="verse-label">13</div>Un Tas Kungs atbildēja eņģelim, kas ar mani runāja, un teica viņam laipnus un mierinājuma pilnus vārdus.</div></div>
<div class="par"><div class="verse" verse="14"><div class="verse-label">14</div>Un eņģelis, kas ar mani runāja, teica man: sludini un saki: tā saka Tas Kungs Cebaots: Es esmu pilns lielas sirdsdedzes par Jeruzālemi un Ciānu,</div></div>
<div class="par"><div class="verse" verse="15"><div class="verse-label">15</div>un Es esmu ļoti dusmīgs uz lepnajām un bezrūpības pilnajām tautām; Es biju tikai drusciņ dusmīgs, viņi turpretī no savas puses palīdzēja izraisīt jo lielāku ļaunumu.</div></div>
<div class="par"><div class="verse" verse="16"><div class="verse-label">16</div>Tāpēc tā saka Tas Kungs: Es piešķiršu Jeruzālemei atkal Savu žēlastību, un tajā uzcels Manu namu, saka Tas Kungs Cebaots, un mērījamā aukla izstiepjama tieši pār Jeruzālemi.</div></div>
<div class="par"><div class="verse" verse="17"><div class="verse-label">17</div>Un sludini tālāk un saki: tā saka Tas Kungs Cebaots: Manām pilsētām atkal klāsies labi, Tas Kungs atkal iepriecinās Ciānu un Sev atkal izredzēs Jeruzālemi.</div></div>
    </body>
</html>
