
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida dziesma (pēc"Rītausmas stirna").</div></div>
<div class="par"><div class="verse" verse="2"><div class="verse-label">2</div>Mans Dievs, mans Dievs, kāpēc Tu mani esi atstājis? Tu esi tik tālu no manis ar Savu palīdzību un nedzirdi manu saucienu vārdus!</div></div>
<div class="par"><div class="verse" verse="3"><div class="verse-label">3</div>Es saucu dienā, bet Tu man neatbildi, un arī naktī, bet neatrodu mieru!</div></div>
<div class="par"><div class="verse" verse="4"><div class="verse-label">4</div>Un taču Tu esi svēts, Tavs goda krēsls stāv pāri Israēla slavas dziesmām.</div></div>
<div class="par"><div class="verse" verse="5"><div class="verse-label">5</div>Uz Tevi cerēja mūsu tēvi, viņi cerēja, un Tu viņus izglābi.</div></div>
<div class="par"><div class="verse" verse="6"><div class="verse-label">6</div>Tevi viņi piesauca un tapa atpestīti, uz Tevi viņi cerēja un nepalika kaunā.</div></div>
<div class="par"><div class="verse" verse="7"><div class="verse-label">7</div>Bet es esmu tārps un ne cilvēks, cilvēku apsmiets un ļaužu nievāts.</div></div>
<div class="par"><div class="verse" verse="8"><div class="verse-label">8</div>Visi, kas mani redz, nievā mani, savelk lūpas un krata galvu:</div></div>
<div class="par"><div class="verse" verse="9"><div class="verse-label">9</div>"Lai nu viņš pārmet to Tam Kungam, lai Tas viņu izglābj, lai izrauj no bēdām, jo Tam jau uz viņu labs prāts."</div></div>
<div class="par"><div class="verse" verse="10"><div class="verse-label">10</div>Tu esi tas, kas mani izvedis no mātes miesām, kas mani mācījis paļauties uz Tevi no mātes krūts.</div></div>
<div class="par"><div class="verse" verse="11"><div class="verse-label">11</div>Uz Tevi esmu vērsts no mātes miesām, no mātes klēpja Tu esi mans Dievs.</div></div>
<div class="par"><div class="verse" verse="12"><div class="verse-label">12</div>Neesi tālu no manis, jo izbailes ir visapkārt, esi man tuvu, jo nav neviena, kas palīdz!</div></div>
<div class="par"><div class="verse" verse="13"><div class="verse-label">13</div>Nikni vērši mani apstājuši, Basanas milzu tauri mani ielenkuši.</div></div>
<div class="par"><div class="verse" verse="14"><div class="verse-label">14</div>Tie atpleš savu rīkli pret mani kā plēsīgs un rēcošs lauva.</div></div>
<div class="par"><div class="verse" verse="15"><div class="verse-label">15</div>Es esmu kā izliets ūdens, visi mani kauli ir kā salauzti, mana sirds manās miesās ir kā izkusis vasks.</div></div>
<div class="par"><div class="verse" verse="16"><div class="verse-label">16</div>Manas smaganas izkaltušas kā māla trauks, un mana mēle līp pie manām aukslējām, nāves pīšļos Tu mani esi guldījis.</div></div>
<div class="par"><div class="verse" verse="17"><div class="verse-label">17</div>Ap mani sastājušies suņi, ļaundaru bars mani ielenc, manas rokas un kājas ir caururbtas.</div></div>
<div class="par"><div class="verse" verse="18"><div class="verse-label">18</div>Es varu saskaitīt visus savus kaulus, bet viņi lūkojas manī ar prieku.</div></div>
<div class="par"><div class="verse" verse="19"><div class="verse-label">19</div>Viņi dala manas drēbes savā starpā, un par manu apģērbu viņi met kauliņus.</div></div>
<div class="par"><div class="verse" verse="20"><div class="verse-label">20</div>Neesi tik tālu, ak, Kungs, Tu mans spēks, steidzies palīgā!</div></div>
<div class="par"><div class="verse" verse="21"><div class="verse-label">21</div>Izglāb manu dvēseli no zobena, manu dzīvību no suņu varas!</div></div>
<div class="par"><div class="verse" verse="22"><div class="verse-label">22</div>Pestī mani no lauvas rīkles, no mežonīgo vēršu ragiem!</div></div>
<div class="par"><div class="verse" verse="23"><div class="verse-label">23</div>Tad es paudīšu Tavu Vārdu saviem brāļiem, draudzes vidū es Tevi slavēšu:</div></div>
<div class="par"><div class="verse" verse="24"><div class="verse-label">24</div>"Slavējiet To Kungu visi, kas Viņu bīstas; Jēkaba dzimums lai Viņam dod godu, lai Viņu bīstas viss Israēla nams!</div></div>
<div class="par"><div class="verse" verse="25"><div class="verse-label">25</div>Jo Viņš nav nicinājis un nav turējis ne par ko sērdieņu postu, nav apslēpis no tā Savu vaigu, bet ir to paklausījis, kad tas sauca."</div></div>
<div class="par"><div class="verse" verse="26"><div class="verse-label">26</div>Par Tevi es dziedāšu lielā draudzē, es pildīšu savus solījumus to priekšā, kas Tevi bīstas.</div></div>
<div class="par"><div class="verse" verse="27"><div class="verse-label">27</div>Pazemīgie ēdīs un būs paēduši, un, kas To Kungu meklē, tie Viņu slavēs. Jūsu sirdis lai dzīvo mūžīgi!</div></div>
<div class="par"><div class="verse" verse="28"><div class="verse-label">28</div>Lai To Kungu piemin un pie Viņa atgriežas visas zemes malas, tautu tautas lai zemojas Viņa priekšā un lai Viņu pielūdz,</div></div>
<div class="par"><div class="verse" verse="29"><div class="verse-label">29</div>jo Tam Kungam pieder valstība, Viņš ir valdnieks pār tautām.</div></div>
<div class="par"><div class="verse" verse="30"><div class="verse-label">30</div>Arī tie lai zemojas Viņa priekšā, kas dus zemes klēpī, Viņu lai pielūdz visi, kas kļuvuši par pīšļiem.</div></div>
<div class="par"><div class="verse" verse="31"><div class="verse-label">31</div>Lai par To Kungu stāsta nākamajām paaudzēm un par Viņa taisnību, ko Viņš darījis, lai sludina radu radiem.</div></div>
<div class="par"><div class="verse" verse="32"><div class="verse-label">32</div>Viņi nāks un sludinās Viņa taisnību tiem ļaudīm, kas vēl dzims, ka Viņš to ir darījis.</div></div>
    </body>
</html>
