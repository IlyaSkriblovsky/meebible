
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Ījabs atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Kā tu nu esi palīdzējis tam, kam pašam nav spēka, kā esi atbalstījis to, kā elkonis ir vājš!</div></div>
<div class="par"><div class="verse" verse="3"><div class="verse-label">3</div>Kādu padomu tu nu esi sniedzis tam, kam nav paša gudrības, un cik lielā pārpilnībā tu viņam esi cēlis priekšā savas zināšanas!</div></div>
<div class="par"><div class="verse" verse="4"><div class="verse-label">4</div>Kā priekšā tu esi uzstājies ar pamācīgu runu, un kā gars ir runājis no tevis?</div></div>
<div class="par"><div class="verse" verse="5"><div class="verse-label">5</div>Mirušo ēnas pat trīc izbailēs Dieva priekšā zem ūdeņiem un visi tie, kas tur mīt.</div></div>
<div class="par"><div class="verse" verse="6"><div class="verse-label">6</div>Mirušo valstība ir kaila Viņa priekšā, un nav pat apsega nāves bezdibenī.</div></div>
<div class="par"><div class="verse" verse="7"><div class="verse-label">7</div>Viņš ir tas, kas izpleš zemes ziemeļus pāri tukšumam, kas tur zemi uzkārtu ne pie kā.</div></div>
<div class="par"><div class="verse" verse="8"><div class="verse-label">8</div>Viņš savos mākoņos saņem ūdeni, un padebeši tomēr aiz šā ūdens svara nesaplīst gabalos.</div></div>
<div class="par"><div class="verse" verse="9"><div class="verse-label">9</div>Viņš aizsedz skatam Savu goda krēslu, tam pāri pārklājot Savus mākoņus.</div></div>
<div class="par"><div class="verse" verse="10"><div class="verse-label">10</div>Viņš pāri ūdeņiem nospraudis galējo robežu, kur saskaras gaisma un tumsa.</div></div>
<div class="par"><div class="verse" verse="11"><div class="verse-label">11</div>Un debesu balsti sāk grīļoties un trīcēt, kad Viņš rājas.</div></div>
<div class="par"><div class="verse" verse="12"><div class="verse-label">12</div>Ar Savu spēku Viņš apklusina jūru, un ar Savu gudrību Viņš satriec Rahabu.</div></div>
<div class="par"><div class="verse" verse="13"><div class="verse-label">13</div>Ar Viņa dvesmu debesis kļūst spoži tīras, Viņa roka ir tā, kas nodūra bēguļojošo pūķi.</div></div>
<div class="par"><div class="verse" verse="14"><div class="verse-label">14</div>Redzi, tās ir tikai Viņa valdīšanas pamales, un cik klusa čukstoņa ir tas, ko mēs no Viņa dzirdam! Tomēr pērkona dārdus kā Viņa varas izpausmi - kas gan tos var izprast?"</div></div>
    </body>
</html>
