
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bēdas tev, postītāj, kas pats neesi postīts! Un bēdas tev, laupītāj, kas pats neesi aplaupīts! Kad tu būsi pabeidzis savu postīšanas darbu, tad izpostīs tevi pašu; kad tu būsi ar saviem laupīšanas darbiem galā, tad aplaupīs tevi pašu!</div></div>
<div class="par"><div class="verse" verse="2"><div class="verse-label">2</div>Kungs, esi mums žēlīgs, mēs paļaujamies uz Tevi! Esi Tu mūsu elkonis ik rītus un mūsu palīgs bēdu laikā!</div></div>
<div class="par"><div class="verse" verse="3"><div class="verse-label">3</div>Tautas bēg no Tavu soļu trokšņa, tās izklīst, kad Tu celies.</div></div>
<div class="par"><div class="verse" verse="4"><div class="verse-label">4</div>Tad jūsu laupījums un jūs paši tiksit pilnīgi pievākti, kā pievāc savu laupījumu siseņu mākonis un kā sienāži skraida, kad viņus izbiedē; tā ļaudis skraidīs, cenzdamies pievākt jo vairāk laupījuma.</div></div>
<div class="par"><div class="verse" verse="5"><div class="verse-label">5</div>Dižens ir Tas Kungs, jo Viņš mājo augstībā. Viņš piepildīs Ciānu ar tiesu un taisnību.</div></div>
<div class="par"><div class="verse" verse="6"><div class="verse-label">6</div>Un Viņš būs tavas dzīves pamats, pestīšanas bagātība, gudrības un atziņas avots; bijība Tā Kunga priekšā būs Ciānai dārga manta.</div></div>
<div class="par"><div class="verse" verse="7"><div class="verse-label">7</div>Lūk, viņu varoņi brēc uz ielas, miera sūtņi gauži raud!</div></div>
<div class="par"><div class="verse" verse="8"><div class="verse-label">8</div>Tukši ir ceļi, nav neviena ceļa gājēja; viņi lauzuši derību, postījuši pilsētas un nicinājuši cilvēkus.</div></div>
<div class="par"><div class="verse" verse="9"><div class="verse-label">9</div>Zeme sēro un nīkst, Libanons stāv nokaunējies un kalst nost; Saronas ieleja ir kā tuksnesis, Basans un Karmels birdina savas lapas.</div></div>
<div class="par"><div class="verse" verse="10"><div class="verse-label">10</div>"Tagad Es piecelšos," saka Tas Kungs, "Es izsliešos visā augumā, piecēlies stāvus!</div></div>
<div class="par"><div class="verse" verse="11"><div class="verse-label">11</div>Jūs staigājat grūti ar zāli un sienu, bet dzemdēsit salmus; jūsu dusmu šņākoņa ir uguns, kas aprīs jūs pašus.</div></div>
<div class="par"><div class="verse" verse="12"><div class="verse-label">12</div>Tautas sadedzinās par kaļķiem vai kā nocirstus ērkšķus, kas ugunī izplēn.</div></div>
<div class="par"><div class="verse" verse="13"><div class="verse-label">13</div>Klausaities, jūs tālie, ko Es esmu darījis, un atzīstiet Manu varu, jūs tuvie!"</div></div>
<div class="par"><div class="verse" verse="14"><div class="verse-label">14</div>Tad bailes pārņem grēciniekus Ciānā un izbailēs dreb atkritēji: kas no mums var dzīvot postīgā ugunī, kas no mums var pastāvēt mūžīgās liesmās?</div></div>
<div class="par"><div class="verse" verse="15"><div class="verse-label">15</div>Kas taisnībā staigā un patiesību runā, kas noraida izspiestu mantu, kura rokas nepieņem dāvanas, kas aizbāž savas ausis, lai nedzirdētu runas par asinsdarbiem, kas aizdara savas acis, lai tās neraudzītos uz ļaunu,</div></div>
<div class="par"><div class="verse" verse="16"><div class="verse-label">16</div>tas dzīvos augstumos, kalnu pilis būs tam par patvērumu, tam būs sava maize, ūdens tam netrūks.</div></div>
<div class="par"><div class="verse" verse="17"><div class="verse-label">17</div>Tavas acis skatīs ķēniņu viņa glītumā un plašo zemi tālumā.</div></div>
<div class="par"><div class="verse" verse="18"><div class="verse-label">18</div>Tava sirds atcerēsies agrākos briesmu laikus un sacīs: kur ir naudas skaitītājs, kur ir svērējs un kur torņu saskaitītājs?</div></div>
<div class="par"><div class="verse" verse="19"><div class="verse-label">19</div>Neķītro tautu tu vairs neredzēsi, tautu ar tumšo nesaprotamo valodu; tie runādami stostās, ka neko nevar saprast.</div></div>
<div class="par"><div class="verse" verse="20"><div class="verse-label">20</div>Uzlūko Ciānu, mūsu svētku sanāksmju pilsētu, tad tavas acis redzēs Jeruzālemi kā drošu mitekli, kā telti, kam nav jāpārvietojas, kuras pamati nesatricināmi, kuras vadži neizraujami un kuras saites nesaraujamas.</div></div>
<div class="par"><div class="verse" verse="21"><div class="verse-label">21</div>Jo Tas Kungs pats Savā godībā būs pie mums plato straumju un upju vietā; airu laivas tur nebrauks, un liellaivas viļņos nepeldēs.</div></div>
<div class="par"><div class="verse" verse="22"><div class="verse-label">22</div>Jo Tas Kungs ir mūsu soģis, Tas Kungs ir mūsu likumu devējs, Tas Kungs ir mūsu ķēniņš, Viņš mūs izglābs.</div></div>
<div class="par"><div class="verse" verse="23"><div class="verse-label">23</div>Tavas virves tik ļengani nokarājas, ka nevar pienācīgi saturēt ne masta koku, nedz izplest buras. Bet tad bagātīgi izdalīs laupījumu, pat tizlie iegūs lielu daudzumu salaupītā.</div></div>
<div class="par"><div class="verse" verse="24"><div class="verse-label">24</div>Un neviens iedzīvotājs nesacīs: es ciešu.  - Tautai, kas tur dzīvo, ir grēki piedoti.</div></div>
    </body>
</html>
