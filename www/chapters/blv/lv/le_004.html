
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="2"><div class="verse-label">2</div>"Runā uz Israēla bērniem un saki: ja kāds netīši apgrēkojas pret kādu no Tā Kunga baušļiem, darīdams, kas aizliegts, kaut vai tikai pret vienu no tiem,</div></div>
<div class="par"><div class="verse" verse="3"><div class="verse-label">3</div>ja priesteris, kas ir svaidīts, ir apgrēkojies tautas priekšā, ka viņš ļaudis apgrēcina, tad lai viņš savu grēku dēļ nes upuri, tāpēc ka viņš ir grēkojis; viņam ir jāupurē Tam Kungam par grēku upuri jauns vērsis bez vainas.</div></div>
<div class="par"><div class="verse" verse="4"><div class="verse-label">4</div>Lai viņš pieved vērsi pie Saiešanas telts durvīm Tā Kunga priekšā, un lai viņš liek savu roku uz vērša galvas un lai vērsi nokauj Tā Kunga priekšā.</div></div>
<div class="par"><div class="verse" verse="5"><div class="verse-label">5</div>Un tad lai svaidītais priesteris paņem daļu vērša asiņu un ienes Saiešanas teltī.</div></div>
<div class="par"><div class="verse" verse="6"><div class="verse-label">6</div>Tur priesteris lai iemērc savu pirkstu asinīs un septiņas reizes slaka asinis Tā Kunga priekšā, tas ir, svētās vietas priekškara priekšā.</div></div>
<div class="par"><div class="verse" verse="7"><div class="verse-label">7</div>Un priesterim daļa asiņu ir jāliek uz kvēpināmā altāra ragiem, kur dārgas zāles tiek dedzinātas Saiešanas teltī Tā Kunga priekšā; bet pārējās vērša asinis ir jāizlej uz dedzināmo upuru altāra grīdas, kas atrodas pie Saiešanas telts durvīm.</div></div>
<div class="par"><div class="verse" verse="8"><div class="verse-label">8</div>Un visi grēku upura vērša tauki lai tiek noņemti nost no tā, tie tauki, kas apklāj iekšas, un tauki, kas ir pie iekšām,</div></div>
<div class="par"><div class="verse" verse="9"><div class="verse-label">9</div>un abas nieres un tauki, kas pie tām klāt un pie gurniem, un tauki, kas pār aknām, pie nierēm tie ir jānodala nost,</div></div>
<div class="par"><div class="verse" verse="10"><div class="verse-label">10</div>tāpat kā tie tiek nodalīti nost no vērša kaujamā pateicības upurī, un priesterim tie ir jāsadedzina uz dedzināmo upuru altāra.</div></div>
<div class="par"><div class="verse" verse="11"><div class="verse-label">11</div>Bet vērša āda un visa viņa gaļa ar galvu un ar kājām, arī iekšas ar tā zarnu saturu</div></div>
<div class="par"><div class="verse" verse="12"><div class="verse-label">12</div>un viss vērsis ir jāiznes ārā no nometnes uz kādu tīru vietu, kur pelni tiek izgāzti, un tur viņš ir jāsadedzina malkas ugunskurā; tas ir sadedzināms pie izgāzto pelnu kaudzes.</div></div>
<div class="par"><div class="verse" verse="13"><div class="verse-label">13</div>Bet, ja visa Israēla draudze netīši apgrēkotos, un šī lieta tiktu slēpta draudzei, kaut vai tikai pret vienu no Tā Kunga baušļiem, un tie būtu darījuši, kas aizliegts, tad tie kļūst vainīgi.</div></div>
<div class="par"><div class="verse" verse="14"><div class="verse-label">14</div>Un, kad nodarītais grēks kļūst zināms, tad lai visa draudze atved jaunu vērsi par grēku upuri un lai to pieved pie Saiešanas telts durvīm.</div></div>
<div class="par"><div class="verse" verse="15"><div class="verse-label">15</div>Un draudzes vecaji lai liek savas rokas uz vērša galvas Tā Kunga priekšā un lai nokauj vērsi Tā Kunga priekšā.</div></div>
<div class="par"><div class="verse" verse="16"><div class="verse-label">16</div>Un svaidītais priesteris lai ienes daļu vērša asiņu Saiešanas teltī.</div></div>
<div class="par"><div class="verse" verse="17"><div class="verse-label">17</div>Un lai priesteris iemērc savu pirkstu asinīs un lai slaka septiņas reizes Tā Kunga priekšā pret priekškaru.</div></div>
<div class="par"><div class="verse" verse="18"><div class="verse-label">18</div>Un tad viņam daļa asiņu jāliek uz altāra ragiem, kas atrodas Tā Kunga priekšā Saiešanas teltī, bet atlikušās asinis viņam jāizlej uz dedzināmo upuru altāra grīdas, kas atrodas pie Saiešanas telts durvīm.</div></div>
<div class="par"><div class="verse" verse="19"><div class="verse-label">19</div>Un visi tauki ir viņam jānoņem nost, un tie jāsadedzina uz altāra.</div></div>
<div class="par"><div class="verse" verse="20"><div class="verse-label">20</div>Un ar šo vērsi jārīkojas tāpat, kā rīkojas ar grēka upura vērsi; tā lai ar to rīkojas. Priesteris lai izdara salīdzināšanu, tad viņiem taps piedots.</div></div>
<div class="par"><div class="verse" verse="21"><div class="verse-label">21</div>Vērsis ir jāiznes ārā no nometnes un ir jāsadedzina, kā tika sadedzināts pirmais vērsis; tas ir draudzes grēku upuris.</div></div>
<div class="par"><div class="verse" verse="22"><div class="verse-label">22</div>Bet, ja vadonis netīši apgrēkojas un dara, kas aizliegts, kaut vai tikai pret vienu no Tā Kunga, sava Dieva, baušļiem, tad viņš ir vainīgs.</div></div>
<div class="par"><div class="verse" verse="23"><div class="verse-label">23</div>Un, ja grēks, ar kādu viņš ir apgrēkojies, kļūst zināms, tad lai viņš par savu upura dāvanu atved āzi, kas ir bez vainas.</div></div>
<div class="par"><div class="verse" verse="24"><div class="verse-label">24</div>Un lai viņš liek savu roku uz āža galvas un to nokauj tanī vietā, kur parasti dedzināmais upuris tiek nokauts, - Tā Kunga priekšā tas ir grēku upuris.</div></div>
<div class="par"><div class="verse" verse="25"><div class="verse-label">25</div>Un priesteris lai ņem ar pirkstu daļu no grēku upura asinīm un liek tās uz dedzināmo upuru altāra ragiem, bet pārējās asinis lai izlej uz dedzināmo upuru altāra grīdas.</div></div>
<div class="par"><div class="verse" verse="26"><div class="verse-label">26</div>Bet visus viņa taukus lai sadedzina uz altāra, tāpat kā kaujamā pateicības upurī; priesteris lai izdara salīdzināšanu, tad viņam taps piedots.</div></div>
<div class="par"><div class="verse" verse="27"><div class="verse-label">27</div>Bet, ja kāds cilvēks no vienkāršiem ļaudīm netīšām apgrēkojas, ka tas dara, kas aizliegts, kaut vai tikai pret vienu no Tā Kunga baušļiem, tad tas ir vainīgs.</div></div>
<div class="par"><div class="verse" verse="28"><div class="verse-label">28</div>Un, ja grēks, ar kādu tas apgrēkojies, kļūst zināms, tad lai viņš kā upura dāvanu par savu grēku, kādu viņš ir darījis, atved jaunu kazu, kas ir bez vainas.</div></div>
<div class="par"><div class="verse" verse="29"><div class="verse-label">29</div>Un lai viņš liek roku uz grēku upura galvas, un viņš lai nokauj grēku upuri, kur dedzināmā upura vieta.</div></div>
<div class="par"><div class="verse" verse="30"><div class="verse-label">30</div>Un lai priesteris ņem daļu no tā asinīm ar savu pirkstu un liek tās uz dedzināmā upura altāra ragiem, bet pārējās asinis viņš lai izlej uz altāra grīdas.</div></div>
<div class="par"><div class="verse" verse="31"><div class="verse-label">31</div>Bet viņš lai noņem visus tā taukus, itin kā tie tiek noņemti no kaujamā pateicības upura, un lai priesteris taukus aizdedzina uz altāra Tam Kungam par patīkamu smaržu. Priesteris lai izdara salīdzināšanu viņa labad, tad viņam taps piedots.</div></div>
<div class="par"><div class="verse" verse="32"><div class="verse-label">32</div>Bet, ja tiek nesta avs par grēka upura dāvanu, tad tai jābūt aitiņai, kas ir bez vainas.</div></div>
<div class="par"><div class="verse" verse="33"><div class="verse-label">33</div>Un lai viņš liek roku uz grēku upura galvas un to nokauj par grēku upuri vietā, kurā tiek kauti dedzināmie upuri.</div></div>
<div class="par"><div class="verse" verse="34"><div class="verse-label">34</div>Un lai priesteris ņem daļu asiņu no grēku upura ar savu pirkstu un liek tās uz dedzināmo upuru altāra, bet atlikušās asinis viņš lai izlej uz altāra grīdas.</div></div>
<div class="par"><div class="verse" verse="35"><div class="verse-label">35</div>Bet visus tās taukus lai noņem, tāpat kā tie tika noņemti avij kaujamā pateicības upurī, kas pateicībai upurēts, un lai priesteris tos sadedzina uz altāra par uguns upuri Tam Kungam; un priesteris lai izdara salīdzināšanu par viņa grēku, ko viņš darījis, tad viņam taps piedots.</div></div>
    </body>
</html>
