
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Asafa dziesma. Tiešām, vēlīgs ir Dievs Israēlam, tiem, kam sirdis ir šķīstas.</div></div>
<div class="par"><div class="verse" verse="2"><div class="verse-label">2</div>Bet es - es gandrīz būtu paklupis, manas kājas bija sagrīļojušās, mani soļi gandrīz būtu izslīdējuši no manas gaitas raksta,</div></div>
<div class="par"><div class="verse" verse="3"><div class="verse-label">3</div>jo es dusmojos par lielīgajiem, kad es redzu, ka bezdievjiem tik labi klājas.</div></div>
<div class="par"><div class="verse" verse="4"><div class="verse-label">4</div>Tiešām viņiem nav nekādu bēdu visu mūžu, vesela un labi barota ir viņu miesa.</div></div>
<div class="par"><div class="verse" verse="5"><div class="verse-label">5</div>Cilvēku grūtības viņus nespiež, viņi netiek spaidīti kā citi cilvēki.</div></div>
<div class="par"><div class="verse" verse="6"><div class="verse-label">6</div>Tādēļ arī augstprātība ir viņu kaklarota, un varmācībā viņi tērpjas kā drēbēs.</div></div>
<div class="par"><div class="verse" verse="7"><div class="verse-label">7</div>Taukajā sejā spīd viņu aizplūdušās acis, tajās atspoguļojas viņu sirds domas.</div></div>
<div class="par"><div class="verse" verse="8"><div class="verse-label">8</div>Viņi zobojas un runā savā ļaunumā tikai par varas darbiem, viņu runas ir augstprātības pilnas.</div></div>
<div class="par"><div class="verse" verse="9"><div class="verse-label">9</div>Līdz debesīm viņi paceļ savu muti, un viņu mēle šaudās pa visu zemes virsu.</div></div>
<div class="par"><div class="verse" verse="10"><div class="verse-label">10</div>Tādēļ ļaudis pievēršas viņiem un pilniem malkiem, kā ūdeni dzerot, uzņem sevī viņu mācības.</div></div>
<div class="par"><div class="verse" verse="11"><div class="verse-label">11</div>Un viņi saka:"Kā Dievs to zinās? Vai Visuaugstākais ir kāds viszinis?"</div></div>
<div class="par"><div class="verse" verse="12"><div class="verse-label">12</div>Redzi, tādi ir bezdievji, un tomēr viņiem arvienu labi klājas pasaulē, un viņi vairo savu bagātību.</div></div>
<div class="par"><div class="verse" verse="13"><div class="verse-label">13</div>Tiešām, veltīgi es esmu paturējis šķīstu savu sirdi un mazgājis nevainībā savas rokas.</div></div>
<div class="par"><div class="verse" verse="14"><div class="verse-label">14</div>Un mani taču nelaime mocīja katru dienu un bargi mani pārmācīja ik rītus.</div></div>
<div class="par"><div class="verse" verse="15"><div class="verse-label">15</div>Tomēr, ja es domātu: es runāšu tāpat kā viņi,- redzi, tad es apgrēkotos - pret visu tavu bērnu dzimtu.</div></div>
<div class="par"><div class="verse" verse="16"><div class="verse-label">16</div>Es to visu pārdomāju, lai saprastu, bet tas bija par grūtu manai saprašanai,</div></div>
<div class="par"><div class="verse" verse="17"><div class="verse-label">17</div>tiekāms es iedziļinājos Dieva noslēpumos un kļuvu uzmanīgs uz to, kāds gals viņus sagaida.</div></div>
<div class="par"><div class="verse" verse="18"><div class="verse-label">18</div>Tiešām, Tu viņus nostati uz slidena ceļa un liec viņiem gāzties, ka viņi iet postā.</div></div>
<div class="par"><div class="verse" verse="19"><div class="verse-label">19</div>Cik pēkšņi viņi tiek iznīcināti, aizrauti projām un izbailēs dabū galu!</div></div>
<div class="par"><div class="verse" verse="20"><div class="verse-label">20</div>Kā sapnis, kas uzmostoties ir zudis, tā Tavā priekšā, ak, Visuvarenais, Tev ceļoties, viņu tēli būs pēc Tavas pavēles pazuduši.</div></div>
<div class="par"><div class="verse" verse="21"><div class="verse-label">21</div>Ja mana sirds tomēr vēl vairāk sarūgtinātos un savās iekšās es sajustu sašutumu,</div></div>
<div class="par"><div class="verse" verse="22"><div class="verse-label">22</div>tad es būtu galīgs nejēga un nezinātu nekā, es būtu kā bezprāta kustonis Tavā priekšā.</div></div>
<div class="par"><div class="verse" verse="23"><div class="verse-label">23</div>Bet pie Tevis es palieku vienumēr, Tu mani turi pie manas labās rokas,</div></div>
<div class="par"><div class="verse" verse="24"><div class="verse-label">24</div>Tu mani vadi pēc Sava prāta un beidzot mani uzņemsi godībā.</div></div>
<div class="par"><div class="verse" verse="25"><div class="verse-label">25</div>Kad Tu esi mans, tad man nevajag ne debess, ne zemes!</div></div>
<div class="par"><div class="verse" verse="26"><div class="verse-label">26</div>Jebšu man arī pamirtu miesa un sirds, taču Tu, Dievs, esi mans patvērums un mana daļa mūžīgi!</div></div>
<div class="par"><div class="verse" verse="27"><div class="verse-label">27</div>Jo redzi, tie, kas neuzticībā no Tevis atstājas, iet bojā; Tu izdeldē tos, kas no Tevis atkāpjas.</div></div>
<div class="par"><div class="verse" verse="28"><div class="verse-label">28</div>Bet man paliek mans aplaimotājs Dieva tuvums; man ir prieks savu cerību likt uz Dievu To Kungu, lai paustu visus Tavus darbus.</div></div>
    </body>
</html>
