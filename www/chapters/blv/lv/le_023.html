
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="2"><div class="verse-label">2</div>"Runā uz Israēla bērniem un saki tiem: šie ir Tā Kunga svētki, kuros jūs tiksit sasaukti un kurus jums būs nosaukt par svētām sapulcēm; šie ir Mani svētki:</div></div>
<div class="par"><div class="verse" verse="3"><div class="verse-label">3</div>sešās dienās padari savu darbu, bet septītā diena ir vissvētākais sabats, tā tiek saukta par svētu; nevienu darbu jums tanī nebūs darīt; tā ir sabata diena Tam Kungam it visos jūsu mājokļos.</div></div>
<div class="par"><div class="verse" verse="4"><div class="verse-label">4</div>Šie ir Tā Kunga noliktie svētki, svētās sapulces, kurās jums jātiek sasauktiem kopā savos svētku laikos:</div></div>
<div class="par"><div class="verse" verse="5"><div class="verse-label">5</div>pirmajā mēnesī četrpadsmitās dienas pievakarē, tie ir Tā Kunga Pashā svētki.</div></div>
<div class="par"><div class="verse" verse="6"><div class="verse-label">6</div>Un piecpadsmitajā dienā tanī pašā mēnesī ir Tā Kunga Neraudzētās maizes svētki; septiņas dienas jums būs ēst neraudzētu maizi.</div></div>
<div class="par"><div class="verse" verse="7"><div class="verse-label">7</div>Pirmajā dienā lai jums ir svēta sapulce; nekādu darbu jums nebūs darīt.</div></div>
<div class="par"><div class="verse" verse="8"><div class="verse-label">8</div>Un jums būs septiņas dienas upurēt Tam Kungam uguns upuri; septītajā dienā lai jums ir svēta sapulce, nekādu darbu jums nebūs darīt."</div></div>
<div class="par"><div class="verse" verse="9"><div class="verse-label">9</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="10"><div class="verse-label">10</div>"Runā uz Israēla bērniem un saki tiem: kad jūs nonāksit zemē, ko Es jums došu, un jūs pļausit tās ražu, tad vienu kūli no savas pirmās pļaujas jums būs atnest priesterim.</div></div>
<div class="par"><div class="verse" verse="11"><div class="verse-label">11</div>Un tam būs līgot šo kūli Tā Kunga priekšā, lai jūs būtu patīkami; priesterim to būs šurpu turpu līgot, sākot ar dienu pēc sabata.</div></div>
<div class="par"><div class="verse" verse="12"><div class="verse-label">12</div>Tai dienā, kad jūsu labības kūlīši tiek šurpu turpu līgoti, sataisiet gadu vecu nevainojamu avi par dedzināmo upuri Tam Kungam.</div></div>
<div class="par"><div class="verse" verse="13"><div class="verse-label">13</div>Un kā ēdamo upuri no savas puses divas desmitdaļas ēfas smalku kviešu miltu, iejauktus eļļā, kā uguns upuri Tam Kungam par patīkamu smaržu, un kā dzeramo upuri ceturtdaļu hina vīna.</div></div>
<div class="par"><div class="verse" verse="14"><div class="verse-label">14</div>Un jums nebūs ēst nedz maizi, nedz grauzdētās vārpas, nedz tikko novāktās līdz tai dienai, kad jūs nesīsit savam Dievam upuri; tāds lai ir mūžīgs likums jūsu pēcnācējiem uz cilšu ciltīm visos jūsu mājokļos.</div></div>
<div class="par"><div class="verse" verse="15"><div class="verse-label">15</div>Tad jums, sākot ar dienu pēc sabata, kad jūsu līgojamais upura kūlis tika atnests, būs skaitīt septiņus sabatus, tas lai būtu pilnas septiņas nedēļas.</div></div>
<div class="par"><div class="verse" verse="16"><div class="verse-label">16</div>Līdz tai dienai, kura seko septītajam sabatam, skaitiet piecdesmit dienas un tad pienesiet Tam Kungam jaunu ēdamo upuri.</div></div>
<div class="par"><div class="verse" verse="17"><div class="verse-label">17</div>No saviem mājokļiem jums būs pienest divas maizes par līgojamo upuri, kuras pagatavotas no divām desmitdaļām ēfas smalku kviešu miltu un ceptas no raudzētas mīklas; tas ir pirmās ražas upuris Tam Kungam.</div></div>
<div class="par"><div class="verse" verse="18"><div class="verse-label">18</div>Līdz ar tām maizēm kopā jums būs arī upurēt septiņus gadu vecus, bez vainas jērus un vienu jaunu vērsi, un divus aunus; tie lai ir Tam Kungam dedzināmais upuris līdz ar jūsu ēdamo upuri un vīna dzeramiem upuriem kā uguns upuris Tam Kungam par patīkamu smaržu.</div></div>
<div class="par"><div class="verse" verse="19"><div class="verse-label">19</div>Tāpat jūs sagatavojiet āzi par grēku upuri un divus gadu vecus jērus par pateicības upuri.</div></div>
<div class="par"><div class="verse" verse="20"><div class="verse-label">20</div>Un priesterim tos būs šurpu turpu līgot līdz ar tām pirmās ražas maizēm par līgojamo upuri Tā Kunga priekšā līdz ar abiem jēriem: tie ir svēti Tam Kungam un pienākas priesterim.</div></div>
<div class="par"><div class="verse" verse="21"><div class="verse-label">21</div>Un tai pašā dienā jums būs sasaukt un turēt svētu sapulci, un nekādu darbu jums nebūs strādāt; tāds lai ir mūžīgs likums uz jūsu cilšu ciltīm it visos jūsu mājokļos.</div></div>
<div class="par"><div class="verse" verse="22"><div class="verse-label">22</div>Kad jūs nu savu ražu no tīrumiem nopļausit, tad cieši nenopļaujiet visus savu tīrumu stūrus, nedz arī sīki salasiet savas pļaujas nobirušās vārpas, bet lai tās paliek nabagam un svešiniekam,- Es esmu Tas Kungs, jūsu Dievs!"</div></div>
<div class="par"><div class="verse" verse="23"><div class="verse-label">23</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="24"><div class="verse-label">24</div>"Runā uz Israēla bērniem un saki: septītā mēneša pirmajā dienā jums jātur piemiņas sabats, ar taures skaņām sasaucot svētu sapulci.</div></div>
<div class="par"><div class="verse" verse="25"><div class="verse-label">25</div>Lai nekāds darbs netiek darīts, bet jūs nesiet Tam Kungam uguns upuri."</div></div>
<div class="par"><div class="verse" verse="26"><div class="verse-label">26</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="27"><div class="verse-label">27</div>"Bet desmitā diena šai pašā septītajā mēnesī lai jums ir salīdzināšanas diena; lai jums tad ir svēta sapulce, un jūs savas dvēseles pakļaujiet nožēlai un Tam Kungam pienesiet uguns upuri.</div></div>
<div class="par"><div class="verse" verse="28"><div class="verse-label">28</div>Šinī dienā nestrādājiet nekādu darbu, jo tā ir salīdzināšanas diena, kad jūs tiekat salīdzināti Tā Kunga, sava Dieva, priekšā.</div></div>
<div class="par"><div class="verse" verse="29"><div class="verse-label">29</div>Un ikviena dvēsele, kas tanī dienā nenožēlo grēkus, lai tiek izdeldēta no savas tautas vidus.</div></div>
<div class="par"><div class="verse" verse="30"><div class="verse-label">30</div>Un ikviens, kas tanī dienā darīs kādu darbu, to Es izdeldēšu no Savas tautas vidus.</div></div>
<div class="par"><div class="verse" verse="31"><div class="verse-label">31</div>Nekāds darbs lai netiek strādāts; tāds lai ir mūžīgs likums jūsu cilšu ciltīm visos jūsu mājokļos.</div></div>
<div class="par"><div class="verse" verse="32"><div class="verse-label">32</div>Šī lai jums ir vissvētākā sabata diena, un nožēlā pazemojiet savas dvēseles; šī mēneša devītās dienas vakarā no vakara līdz nākamam vakaram turiet savu sabatu!"</div></div>
<div class="par"><div class="verse" verse="33"><div class="verse-label">33</div>Un Tas Kungs runāja uz Mozu, sacīdams:</div></div>
<div class="par"><div class="verse" verse="34"><div class="verse-label">34</div>"Runā uz Israēla bērniem un saki: piecpadsmitajā šī paša septītā mēneša dienā būs Būdiņu svētki, septiņas dienas ilgi, Tam Kungam.</div></div>
<div class="par"><div class="verse" verse="35"><div class="verse-label">35</div>Pirmajā dienā lai tiek sasaukta svēta sapulce; tanī dienā lai neviens neko nestrādā.</div></div>
<div class="par"><div class="verse" verse="36"><div class="verse-label">36</div>Septiņas dienas nesiet uguns upuri Tam Kungam, bet astotajā dienā lai jums ir vēlreiz sasaukta svēta sapulce, un Tam Kungam atnesiet uguns upuri, jo tā ir svētku pēdējā diena, kurā lai neviens nekādu darbu nestrādā.</div></div>
<div class="par"><div class="verse" verse="37"><div class="verse-label">37</div>Šie ir Tā Kunga svētki, ko jums būs nosaukt par svētām sapulcēm, lai varētu pienest uguns upuri Tam Kungam, dedzināmo upuri un ēdamo upuri, kaujamo upuri un dzeramos upurus, kā tas iekrīt ikvienai dienai,</div></div>
<div class="par"><div class="verse" verse="38"><div class="verse-label">38</div>atskaitot Tā Kunga sabata dienas devas un jūsu dāvanas, tāpat neskaitot visas jūsu solījumu reizes, kā arī neskaitot visus jūsu labprātības upurus, ko jūs dodat Tam Kungam.</div></div>
<div class="par"><div class="verse" verse="39"><div class="verse-label">39</div>Bet piecpadsmitajā dienā septītajā mēnesī, kad jūs būsit ievākuši zemes augļu ražu, jums būs svētīt Tā Kunga svētkus septiņas dienas; pirmajā dienā turiet sabatu, un astotajā dienā arī turiet sabatu.</div></div>
<div class="par"><div class="verse" verse="40"><div class="verse-label">40</div>Un pirmajā dienā ņemiet augļus no vislabākajiem kokiem, palmu zarus un zarus no kupli noaugušiem kokiem un no Eifratas apses, un jums būs Tā Kunga, sava Dieva, priekšā līksmoties septiņas dienas.</div></div>
<div class="par"><div class="verse" verse="41"><div class="verse-label">41</div>Un šos svētkus jums būs svētīt Tam Kungam septiņas dienas gadā; tas lai ir mūžīgs likums jūsu cilšu ciltīm; septītajā mēnesī jums tos būs svētīt.</div></div>
<div class="par"><div class="verse" verse="42"><div class="verse-label">42</div>Septiņas dienas jums būs dzīvot būdiņās; visiem, kas dzimuši Israēlā kā iedzimtie, tiem ir jādzīvo būdiņās</div></div>
<div class="par"><div class="verse" verse="43"><div class="verse-label">43</div>tāpēc, lai jūsu pēcnācēji zinātu, ka Israēla bērni ir dzīvojuši būdiņās, kad Es tos izvedu no Ēģiptes zemes - Es, Tas Kungs, jūsu Dievs."</div></div>
<div class="par"><div class="verse" verse="44"><div class="verse-label">44</div>Un Mozus noteica Israēla bērniem Tā Kunga svētku laikus.</div></div>
    </body>
</html>
