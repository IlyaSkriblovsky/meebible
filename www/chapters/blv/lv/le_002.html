
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet, ja kāds grib nest Tam Kungam ēdamo upuri, tad viņa upurim jābūt no kviešu miltiem, kam pārlieta eļļa un pārkaisīts vīraks.</div></div>
<div class="par"><div class="verse" verse="2"><div class="verse-label">2</div>Un tad viņam tas jāpienes Ārona dēliem, priesteriem, un tiem jāgrābj pilna sauja kviešu miltu un arī eļļa līdz ar vīraku pāri tai; tad priesteris to aizdedzina kā piemiņas tiesu uz altāra; tas ir uguns upuris Tam Kungam par patīkamu smaržu.</div></div>
<div class="par"><div class="verse" verse="3"><div class="verse-label">3</div>Atlikums no ēdamā upura pieder Āronam un viņa dēliem; tas ir augsti svēts no Tā Kunga uguns upuriem.</div></div>
<div class="par"><div class="verse" verse="4"><div class="verse-label">4</div>Bet, ja tu gribi nest ēdamo upuri no tā, kas cepts krāsnī, tad tam jābūt neraudzētam no kviešu miltiem, kas iejaukti eļļā, vai arī plāniem raušiem no neraudzētas mīklas, kas ar eļļu apziesti.</div></div>
<div class="par"><div class="verse" verse="5"><div class="verse-label">5</div>Bet, ja tavs upuris ir ēdamais upuris, kas cepts pannā, tad arī tam ir jābūt neraudzētam no eļļā iejauktiem kviešu miltiem.</div></div>
<div class="par"><div class="verse" verse="6"><div class="verse-label">6</div>Saberz to gabaliņos un uzlej eļļu; tas ir ēdamais upuris.</div></div>
<div class="par"><div class="verse" verse="7"><div class="verse-label">7</div>Bet, ja tavs upuris ir ēdamais upuris, kas vārāms katlā, tad tas tev sataisāms no kviešu miltiem ar eļļu.</div></div>
<div class="par"><div class="verse" verse="8"><div class="verse-label">8</div>Tad tev ēdamais upuris, kas tā ir sataisīts, ir jāatnes Tam Kungam; tev tas jādod priesterim, un viņam tas jāliek uz altāra.</div></div>
<div class="par"><div class="verse" verse="9"><div class="verse-label">9</div>Un no visa ēdamā upura priesterim jāpaņem piemiņas tiesa un ir jāsadedzina kā upuris uz altāra; tas ir uguns upuris Tam Kungam par patīkamu smaržu.</div></div>
<div class="par"><div class="verse" verse="10"><div class="verse-label">10</div>Atlikums no ēdamā upura pieder Āronam un viņa dēliem; tas ir augsti svēts no Tā Kunga uguns upuriem.</div></div>
<div class="par"><div class="verse" verse="11"><div class="verse-label">11</div>Nevienu ēdamo upuri, ko jūs pienesat Tam Kungam, negatavojiet no raudzēta, jo ne raugs, ne medus nav dedzināms kā uguns upuris Tam Kungam.</div></div>
<div class="par"><div class="verse" verse="12"><div class="verse-label">12</div>Jūs varat to nest kā pirmo augļu upuri Tam Kungam, bet uz altāra tas nav dedzināms par patīkamu smaržu.</div></div>
<div class="par"><div class="verse" verse="13"><div class="verse-label">13</div>Bet visi tavi ēdamie upuri tev ar sāli jāsālī, un lai nekad netrūkst pie tava ēdamā upura tava Dieva derības sāls; nesot savus upurus, tev tos būs upurēt ar sāli.</div></div>
<div class="par"><div class="verse" verse="14"><div class="verse-label">14</div>Bet, ja tu gribi Tam Kungam nest par ēdamo upuri ko no pirmajiem augļiem, tad šim pirmo augļu ēdamam upurim ir jābūt no briedušām vārpām, kas ugunī grauzdētas un smalki sagrūstas.</div></div>
<div class="par"><div class="verse" verse="15"><div class="verse-label">15</div>Tad tam jāuzlej eļļa un jāpieliek vīraks; tas ir ēdamais upuris.</div></div>
<div class="par"><div class="verse" verse="16"><div class="verse-label">16</div>Un priesterim jāieliek ugunī piemiņas tiesa no sagrūstiem graudiem un no eļļas ar visu vīraku; tas ir uguns upuris Tam Kungam.</div></div>
    </body>
</html>
