
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika, ka Viņš kādā vietā lūdza Dievu; kad Viņš bija beidzis lūgt, tad kāds no Viņa mācekļiem sacīja Viņam: "Kungs, māci mums Dievu lūgt, itin kā arī Jānis ir mācījis savus mācekļus."</div></div>
<div class="par"><div class="verse" verse="2"><div class="verse-label">2</div>Tad Viņš tiem sacīja: "Kad lūdzat Dievu, tad sakait: Tēvs! Svētīts lai top Tavs Vārds, lai nāk Tava valstība.</div></div>
<div class="par"><div class="verse" verse="3"><div class="verse-label">3</div>Mūsu dienišķo maizi dodi mums katru dienu</div></div>
<div class="par"><div class="verse" verse="4"><div class="verse-label">4</div>un piedodi mums mūsu grēkus, jo arī mēs piedodam katram, kas mums ir parādā, un neieved mūs kārdināšanā."</div></div>
<div class="par"><div class="verse" verse="5"><div class="verse-label">5</div>Un Viņš sacīja: "Kuram jūsu starpā ir draugs, ja viņš pie tā noietu nakts vidū un tam teiktu: mīļais, aizdod man trīs maizes,</div></div>
<div class="par"><div class="verse" verse="6"><div class="verse-label">6</div>jo mans draugs no ceļa pie manis ir iegriezies, bet man nekā nav, ko viņam celt priekšā, -</div></div>
<div class="par"><div class="verse" verse="7"><div class="verse-label">7</div>un tas no iekšpuses atbildētu un sacītu: neapgrūtini mani; durvis ir jau aizslēgtas, un mani bērni ir jau pie manis gultā; es nevaru celties un tev dot.</div></div>
<div class="par"><div class="verse" verse="8"><div class="verse-label">8</div>Es jums saku: ja arī viņš neceltos un nedotu, tāpēc ka tas ir viņa draugs, tad viņa neatlaidības dēļ tas celsies un dos viņam, cik tam vajag.</div></div>
<div class="par"><div class="verse" verse="9"><div class="verse-label">9</div>Tā arī Es jums saku: lūdziet, tad jums taps dots, meklējiet, tad jūs atradīsit, klauvējiet, tad jums taps atvērts.</div></div>
<div class="par"><div class="verse" verse="10"><div class="verse-label">10</div>Jo ikkatrs, kas lūdz, dabū, kas meklē, atrod, un, kas klauvē, tam atvērs.</div></div>
<div class="par"><div class="verse" verse="11"><div class="verse-label">11</div>Kur būtu kāds tēvs jūsu starpā, kas dotu savam dēlam čūsku, kad tas lūdz tam zivi?</div></div>
<div class="par"><div class="verse" verse="12"><div class="verse-label">12</div>Jeb skarpiju, kad tas lūdz olu?</div></div>
<div class="par"><div class="verse" verse="13"><div class="verse-label">13</div>Ja nu jūs, ļauni būdami, zināt dot saviem bērniem labas dāvanas, cik daudz vairāk jūsu Tēvs no debesīm dos Svēto Garu tiem, kas Viņu lūdz?"</div></div>
<div class="par"><div class="verse" verse="14"><div class="verse-label">14</div>Pēc tam Viņš izdzina ļaunu garu, kas bija mēms. Kad nu ļaunais gars bija izgājis, tad mēmais sāka runāt, un ļaudis brīnījās.</div></div>
<div class="par"><div class="verse" verse="15"><div class="verse-label">15</div>Bet daži no viņiem sacīja: "Viņš izdzen ļaunos garus caur Belcebulu, ļauno garu valdnieku."</div></div>
<div class="par"><div class="verse" verse="16"><div class="verse-label">16</div>Bet citi, Viņu kārdinādami, prasīja no Viņa zīmi no debesīm.</div></div>
<div class="par"><div class="verse" verse="17"><div class="verse-label">17</div>Bet Viņš, nopratis viņu domas, sacīja: "Ikviena valsts, kas savā iekšienē ir sašķelta, aiziet postā, un tur nams uz namu grūst.</div></div>
<div class="par"><div class="verse" verse="18"><div class="verse-label">18</div>Ja nu sātans ar sevi ir naidā, kā tad viņa valsts pastāvēs? Jo jūs sakāt, ka Es ļaunos garus izdzenu caur Belcebulu.</div></div>
<div class="par"><div class="verse" verse="19"><div class="verse-label">19</div>Bet, ja Es ļaunos garus izdzenu caur Belcebulu, caur ko tad jūsu bērni tos izdzen? Tāpēc viņi būs jūsu tiesātāji.</div></div>
<div class="par"><div class="verse" verse="20"><div class="verse-label">20</div>Bet, ja Es ļaunos garus izdzenu ar Dieva pirkstu, tad jau Dieva valstība pie jums ir atnākusi.</div></div>
<div class="par"><div class="verse" verse="21"><div class="verse-label">21</div>Kad stiprais apbruņojies sargā savu pili, viņa īpašums paliek mierā,</div></div>
<div class="par"><div class="verse" verse="22"><div class="verse-label">22</div>bet, kad kāds par viņu stiprāks nāk un to uzvar, tad tas paņem viņa bruņas, uz kurām tas paļāvās, un izdala viņam atņemto laupījumu.</div></div>
<div class="par"><div class="verse" verse="23"><div class="verse-label">23</div>Kas nav ar Mani, tas ir pret Mani; un, kas ar Mani nesakrāj, tas izkaisa.</div></div>
<div class="par"><div class="verse" verse="24"><div class="verse-label">24</div>Kad nešķīsts gars atstāj cilvēku, tad viņš apstaigā sausas vietas un meklē atpūtas vietu, bet, to neatradis, saka: es atgriezīšos savā mājoklī, kuru atstāju.</div></div>
<div class="par"><div class="verse" verse="25"><div class="verse-label">25</div>Un viņš noiet un atrod to izslaucītu un izgreznotu.</div></div>
<div class="par"><div class="verse" verse="26"><div class="verse-label">26</div>Tad viņš noiet un ņem līdzi septiņus citus garus, kas ļaunāki par viņu, un viņi nāk un tur dzīvo, un ar šo cilvēku kļūst ļaunāk, nekā bija iepriekš."</div></div>
<div class="par"><div class="verse" verse="27"><div class="verse-label">27</div>Un gadījās, kad Viņš tā runāja, tad kāda sieva paceltā balsī uz Viņu sacīja: "Svētīgas tās miesas, kas Tevi nesušas, un tās krūtis, ko Tu esi zīdis."</div></div>
<div class="par"><div class="verse" verse="28"><div class="verse-label">28</div>Bet Viņš sacīja: "Tiešām, svētīgi ir tie, kas Dieva vārdu dzird un pasargā."</div></div>
<div class="par"><div class="verse" verse="29"><div class="verse-label">29</div>Un, kad ļaudis sapulcējās, tad Viņš iesāka runāt: "Šī cilts ir samaitāta cilts. Viņa meklē zīmi, bet cita zīme kā Jonas zīme tai netaps dota;</div></div>
<div class="par"><div class="verse" verse="30"><div class="verse-label">30</div>jo, kā Jona bija par zīmi niniviešiem, tā arī Cilvēka Dēls būs par zīmi šai ciltij.</div></div>
<div class="par"><div class="verse" verse="31"><div class="verse-label">31</div>Dienvidzemes ķēniņiene stāsies tiesas dienā pret šīs cilts ļaudīm un tos pazudinās; jo viņa nāca no pasaules gala klausīties Salamana gudrību, un redzi, te ir vairāk nekā Salamans.</div></div>
<div class="par"><div class="verse" verse="32"><div class="verse-label">32</div>Ninivieši celsies tiesas dienā pret šo cilti un to pazudinās; jo viņi, dzirdējuši Jonas sludināšanu, atgriezās no grēkiem, un redzi, še ir vairāk nekā Jona.</div></div>
<div class="par"><div class="verse" verse="33"><div class="verse-label">33</div>Bet, sveci iededzinājis, neviens to neliek kaktā vai zem pūra, bet to liek lukturī, lai tie, kas nāk iekšā, redzētu viņas gaismu.</div></div>
<div class="par"><div class="verse" verse="34"><div class="verse-label">34</div>Miesas spīdeklis ir acs. Ja tava acs ir laba, tad arī visa tava miesa ir gaiša, bet, ja acs ir samaitāta, tad visa tava miesa ir tumša.</div></div>
<div class="par"><div class="verse" verse="35"><div class="verse-label">35</div>Tad nu pielūko, ka gaisma, kas tevī ir, nekļūst par tumsu.</div></div>
<div class="par"><div class="verse" verse="36"><div class="verse-label">36</div>Ja nu visa tava miesa ir gaiša bez kāda tumša kaktiņa, tad viņa būs tik gaiša, it kā svece ar savu gaismu tevi apspīdētu."</div></div>
<div class="par"><div class="verse" verse="37"><div class="verse-label">37</div>Bet, kamēr Viņš vēl tā runāja, kāds farizejs Viņu lūdza pie sevis uz azaidu. Un Viņš iegājis apsēdās.</div></div>
<div class="par"><div class="verse" verse="38"><div class="verse-label">38</div>Farizejs, to redzēdams, brīnījās, ka Viņš nemazgājās priekš ēšanas.</div></div>
<div class="par"><div class="verse" verse="39"><div class="verse-label">39</div>Bet Tas Kungs tam sacīja: "Tagad jūs, farizeji, šķīstījat kausa un bļodas ārpusi, bet jūsu iekšpuse ir piepildīta ar laupījumu un blēdību.</div></div>
<div class="par"><div class="verse" verse="40"><div class="verse-label">40</div>Jūs bezprātīgie! Vai tas, kas radījis ārpusi, nav radījis arī iekšpusi?</div></div>
<div class="par"><div class="verse" verse="41"><div class="verse-label">41</div>Bet dodiet, kas iekšā, par mīlestības dāvanu, un redzi, viss jums būs šķīsts.</div></div>
<div class="par"><div class="verse" verse="42"><div class="verse-label">42</div>Bet vai jums, jūs farizeji! Jūs dodat desmito tiesu no mētrām, dillēm un visādiem dārza augiem, bet atstājat novārtā taisnību un Dieva mīlestību. Vienu vajadzēja darīt un otru neatstāt novārtā.</div></div>
<div class="par"><div class="verse" verse="43"><div class="verse-label">43</div>Vai jums, jūs farizeji, jums patīk sinagogās sēdēt augstos krēslos un pilsētas laukumos tapt sveicinātiem.</div></div>
<div class="par"><div class="verse" verse="44"><div class="verse-label">44</div>Vai jums! Jūs esat līdzīgi slepeniem kapiem; ļaudis, kas pāri staigā, to nezina."</div></div>
<div class="par"><div class="verse" verse="45"><div class="verse-label">45</div>Tad viens no bauslības mācītājiem Viņu pārtrauca, sacīdams: "Mācītāj, tā runādams, Tu apvaino arī mūs."</div></div>
<div class="par"><div class="verse" verse="46"><div class="verse-label">46</div>Un Viņš atbildēja: "Arī jums vai! Jūs bauslības vīri! Jo jūs uzkraujat cilvēkiem nepanesamas nastas, bet paši tām nepieskaraties ne ar vienu pirkstu.</div></div>
<div class="par"><div class="verse" verse="47"><div class="verse-label">47</div>Vai jums! Jo jūs praviešiem ceļat pieminekļus, bet jūsu tēvi tos ir nokāvuši.</div></div>
<div class="par"><div class="verse" verse="48"><div class="verse-label">48</div>Tā jūs apliecināt, ka jums patīk jūsu tēvu darbi; viņi tos nokāva, un jūs ceļat pieminekļus.</div></div>
<div class="par"><div class="verse" verse="49"><div class="verse-label">49</div>Tāpēc arī Dieva gudrība saka: Es sūtīšu pie viņiem praviešus un apustuļus, un viņi citus nokaus un citus vajās,</div></div>
<div class="par"><div class="verse" verse="50"><div class="verse-label">50</div>lai no šīs cilts prasītu visu praviešu asinis, kas izlietas no pasaules sākuma,</div></div>
<div class="par"><div class="verse" verse="51"><div class="verse-label">51</div>no Ābela asinīm līdz Caharijas asinīm, kas nonāvēts starp altāri un Dieva namu. Patiesi Es jums saku: no šīs cilts viņas tiks prasītas.</div></div>
<div class="par"><div class="verse" verse="52"><div class="verse-label">52</div>Vai jums! Jūs bauslības vīri! Jūs esat noslēpuši atzīšanas atslēgu; paši jūs neejat iekšā un tos, kas gribēja ieiet, jūs esat aizkavējuši!"</div></div>
<div class="par"><div class="verse" verse="53"><div class="verse-label">53</div>Kad Viņš no turienes bija aizgājis, tad rakstu mācītāji un farizeji sāka Viņam pastāvīgi uzmākties ar visādiem jautājumiem,</div></div>
<div class="par"><div class="verse" verse="54"><div class="verse-label">54</div>slepeni glūnēdami, vai neizdosies Viņu noķert kādos vārdos.</div></div>
    </body>
</html>
