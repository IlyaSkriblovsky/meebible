
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dāvida, Tā Kunga kalpa, dziesma. Šīs dziesmas vārdus viņš veltījis Tam Kungam, kad Tas Kungs viņu bija izglābis no visu viņa ienaidnieku un no Saula rokas.</div></div>
<div class="par"><div class="verse" verse="2"><div class="verse-label">2</div>Viņš teica: "Es Tevi mīlu no sirds dziļumiem, Kungs, mans stiprums.</div></div>
<div class="par"><div class="verse" verse="3"><div class="verse-label">3</div>Tas Kungs ir mans akmenskalns, mana pils un mans glābējs, mans stiprais Dievs, mans patvērums, uz ko es paļaujos, mans vairogs un mans pestīšanas rags, un mans augstais palīgs.</div></div>
<div class="par"><div class="verse" verse="4"><div class="verse-label">4</div>Es piesaukšu To Kungu, kas augsti teicams, un tad es tikšu pestīts no saviem ienaidniekiem.</div></div>
<div class="par"><div class="verse" verse="5"><div class="verse-label">5</div>Nāves bangas man vēlās virsū, iznīcības straumes mani biedēja.</div></div>
<div class="par"><div class="verse" verse="6"><div class="verse-label">6</div>Elles valgi jau tinās ap mani, nāves cilpas jau žņaudza mani.</div></div>
<div class="par"><div class="verse" verse="7"><div class="verse-label">7</div>Savās bailēs es piesaucu To Kungu un brēcu pēc sava Dieva. Viņš sadzirdēja manu balsi Savā pilī, un mana brēkšana nāca Viņa ausīs.</div></div>
<div class="par"><div class="verse" verse="8"><div class="verse-label">8</div>Zeme līgojās un drebēja, un kalnu pamati trīcēja. Tie grīļojās Viņa bardzības priekšā.</div></div>
<div class="par"><div class="verse" verse="9"><div class="verse-label">9</div>Dūmi nāca no Viņa nāsīm un uguns liesmas no Viņa mutes, kvēlojošas ogles kā zibeņi dzirkstīja no Viņa.</div></div>
<div class="par"><div class="verse" verse="10"><div class="verse-label">10</div>Viņš pielieca debesis un pats nolaidās zemē, un tumsa bija zem Viņa kājām.</div></div>
<div class="par"><div class="verse" verse="11"><div class="verse-label">11</div>Viņš brauca uz ķeruba un aizlidoja tālēs, Viņš lidinājās ar vētras spārniem.</div></div>
<div class="par"><div class="verse" verse="12"><div class="verse-label">12</div>Viņš tumsu darīja sev par apsegu, tumši ūdeņi un biezi padebeši bija Viņa mājoklis.</div></div>
<div class="par"><div class="verse" verse="13"><div class="verse-label">13</div>No spožuma Viņa priekšā šķēlās Viņa padebeši ar krusu un liesmainiem zibeņiem.</div></div>
<div class="par"><div class="verse" verse="14"><div class="verse-label">14</div>Tas Kungs lika pērkoniem dārdēt debesīs, Visuaugstākais pacēla Savu balsi,</div></div>
<div class="par"><div class="verse" verse="15"><div class="verse-label">15</div>raidīja Savas bultas uz visām pusēm un izkliedēja ienaidniekus, meta zibeņus un biedēja viņus.</div></div>
<div class="par"><div class="verse" verse="16"><div class="verse-label">16</div>Jūras dziļumi kļuva redzami, un zemes pamati tika atsegti Tavas bardzības dēļ, ak, Kungs, ar Tavu nāšu dusmu pilnām elsām.</div></div>
<div class="par"><div class="verse" verse="17"><div class="verse-label">17</div>Viņš izstiepa Savu roku no augšienes, satvēra mani un izvilka no lielajiem ūdeņiem.</div></div>
<div class="par"><div class="verse" verse="18"><div class="verse-label">18</div>Viņš mani izrāva no stipra pretinieka rokām, no maniem naidniekiem, kas mani, pārmērīgi stipri būdami, māca.</div></div>
<div class="par"><div class="verse" verse="19"><div class="verse-label">19</div>Viņi cēlās pret mani nebaltā dienā, bet Tas Kungs kļuva man par atbalstu.</div></div>
<div class="par"><div class="verse" verse="20"><div class="verse-label">20</div>Viņš mani izveda klajumā, izrāva no briesmām, jo Viņš turēja uz mani labu prātu.</div></div>
<div class="par"><div class="verse" verse="21"><div class="verse-label">21</div>Tas Kungs man atlīdzināja pēc manas taisnības, pēc manu roku šķīstības Viņš man atmaksāja,</div></div>
<div class="par"><div class="verse" verse="22"><div class="verse-label">22</div>jo es turējos Tā Kunga ceļos un nedarīju to, kas ir apgrēcība mana Dieva priekšā,</div></div>
<div class="par"><div class="verse" verse="23"><div class="verse-label">23</div>un visas Viņa tiesas bija manu acu priekšā un es nenicināju Viņa baušļus.</div></div>
<div class="par"><div class="verse" verse="24"><div class="verse-label">24</div>Es turējos bez vainas Viņa priekšā un sargājos no pārkāpuma.</div></div>
<div class="par"><div class="verse" verse="25"><div class="verse-label">25</div>Pēc manas taisnības Tas Kungs man atdarīja, tāpēc ka manas rokas Viņa acīs bija šķīstas.</div></div>
<div class="par"><div class="verse" verse="26"><div class="verse-label">26</div>Svētajiem Tu rādies svēts un taisnajiem taisns.</div></div>
<div class="par"><div class="verse" verse="27"><div class="verse-label">27</div>Šķīstajiem Tu rādies šķīsts Savā sirdī, bet no tiem, kas novērsušies, arī Tu novērsies.</div></div>
<div class="par"><div class="verse" verse="28"><div class="verse-label">28</div>Apspiestajiem un pazemotajiem Tu gādā palīdzību, bet lepnas acis Tu pazemo.</div></div>
<div class="par"><div class="verse" verse="29"><div class="verse-label">29</div>Tiešām, Tu, Kungs, dari gaišu manu spīdekli, mans Dievs dara gaišu manu tumsu,</div></div>
<div class="par"><div class="verse" verse="30"><div class="verse-label">30</div>jo ar Tavu spēku es sagrauju mūrus un ar savu Dievu es pārvaru vaļņus.</div></div>
<div class="par"><div class="verse" verse="31"><div class="verse-label">31</div>Tiešām, Dieva ceļi ir pilnīgi, Viņa vārdi ir skaidri, Viņš ir vairogs visiem, kas pie Viņa tveras.</div></div>
<div class="par"><div class="verse" verse="32"><div class="verse-label">32</div>Kur ir vēl tāds Dievs kā Tas Kungs, kur citur vēl tāds klintij līdzīgs patvērums kā Tu, mūsu Dievs?</div></div>
<div class="par"><div class="verse" verse="33"><div class="verse-label">33</div>Dievs apjož mani ar spēku un dara līdzenus manus ceļus,</div></div>
<div class="par"><div class="verse" verse="34"><div class="verse-label">34</div>Viņš man devis stirnu kājas un pacēlis mani augstā vietā,</div></div>
<div class="par"><div class="verse" verse="35"><div class="verse-label">35</div>Viņš manu elkoni mācīja karot un manas rokas uzvilkt vara stopu.</div></div>
<div class="par"><div class="verse" verse="36"><div class="verse-label">36</div>Tu man devi Savas pestīšanas vairogu, Tava labā roka mani atbalstīja un Tava žēlastības pilnā laipnība mani paaugstinājusi.</div></div>
<div class="par"><div class="verse" verse="37"><div class="verse-label">37</div>Tu līdzināji ceļu soļiem, ka mani krumšļi neļodzījās.</div></div>
<div class="par"><div class="verse" verse="38"><div class="verse-label">38</div>Es dzinos pakaļ saviem ienaidniekiem un panācu viņus, es negriezos atpakaļ, līdz es viņus nebiju iznīcinājis.</div></div>
<div class="par"><div class="verse" verse="39"><div class="verse-label">39</div>Es viņus sagrāvu, ka tie vairs necēlās, bet nokrita pie manām kājām.</div></div>
<div class="par"><div class="verse" verse="40"><div class="verse-label">40</div>Ar cīņas sparu Tu mani apjozi, noliki pie manām kājām visus manus pretiniekus.</div></div>
<div class="par"><div class="verse" verse="41"><div class="verse-label">41</div>Tu liki bēgt manā priekšā visiem maniem ienaidniekiem, savus nīdējus es izdeldēju.</div></div>
<div class="par"><div class="verse" verse="42"><div class="verse-label">42</div>Viņi brēca, bet nebija glābēja, viņi piesauca To Kungu, bet Viņš neatbildēja.</div></div>
<div class="par"><div class="verse" verse="43"><div class="verse-label">43</div>Tad es viņus samalu kā putekļus, ko vējš dzenā, kā ielas dubļus es viņus samīdīju.</div></div>
<div class="par"><div class="verse" verse="44"><div class="verse-label">44</div>Tu mani izglābi cīņās manas tautas labā, Tu mani paaugstināji pār maniem ienaidniekiem, iecēli mani par galvu citām tautām; tautas, kuras nepazinu, kalpo man.</div></div>
<div class="par"><div class="verse" verse="45"><div class="verse-label">45</div>Tās klausa katram manam vārdam, svešinieku dēli rādās mīlīgi manā priekšā.</div></div>
<div class="par"><div class="verse" verse="46"><div class="verse-label">46</div>Svešinieku bērnus pārņem izbailes, tie drebēdami atstāj savas pilis.</div></div>
<div class="par"><div class="verse" verse="47"><div class="verse-label">47</div>Tas Kungs ir dzīvs, slavēts lai ir mans patvērums, augsti teikts lai ir Dievs, mans glābējs,</div></div>
<div class="par"><div class="verse" verse="48"><div class="verse-label">48</div>stiprais Dievs, kas man deva iespēju atmaksāt un tautas nolika pie manām kājām manā varā,</div></div>
<div class="par"><div class="verse" verse="49"><div class="verse-label">49</div>kas mani izglāba no nikno ienaidnieku bardzības un no varas darbu darītāju rokas.</div></div>
<div class="par"><div class="verse" verse="50"><div class="verse-label">50</div>Tāpēc es Tevi gribu slavēt tautu vidū, ak, Kungs, un dziedāt par godu Tavam Vārdam, Tev,</div></div>
<div class="par"><div class="verse" verse="51"><div class="verse-label">51</div>kas Savu ķēniņu apveltī ar lielu svētību un parādi žēlastību Savam svaidītajam, Dāvidam, un viņa dzimumam mūžīgi!"</div></div>
    </body>
</html>
