
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Israēls bija kā zaļojošs un sastīgojis kupls vīnakoks, kas nesa savus augļus. Bet, jo vairāk viņam bija augļu, jo vairāk viņam bija sacelts ziedokļu svešiem dieviem, un, kur vien zeme bija labāka, tur viņi uzcēla skaistākos pielūgsmes stabus saviem elkiem.</div></div>
<div class="par"><div class="verse" verse="2"><div class="verse-label">2</div>Viņu sirds ir jau sašķelta; tagad viņus drīz skars viņu grēku sods. Viņu ziedokļus sagraus, un viņu pielūgsmes stabus iznīcinās.</div></div>
<div class="par"><div class="verse" verse="3"><div class="verse-label">3</div>Jau tagad viņiem jāsaka: mums nav ķēniņa, jo mums nebija Tā Kunga bijības; ko mums tagad vairs arī ķēniņš var līdzēt?</div></div>
<div class="par"><div class="verse" verse="4"><div class="verse-label">4</div>Viņi runā tukšus vārdus un zvēr veltīgi cits citam, un slēdz derību savā starpā, tādēļ sodība uzzeļ kā indīgas nezāles visās tīruma vagās.</div></div>
<div class="par"><div class="verse" verse="5"><div class="verse-label">5</div>Samarijas iedzīvotājiem ir rūpes par Bet-Avenas teļa tēlu; samariešu tauta skumst šā tēla dēļ, un viņas elku priesteri trīs par savu varu un godību, jo tā viņiem zudīs.</div></div>
<div class="par"><div class="verse" verse="6"><div class="verse-label">6</div>Tiešām, šo pašu teļu aizvedīs uz Asīriju par dāvanu ķēniņam Jarebam. Efraims paliks kaunā, un Israēls sajutīs kaunu savu nodomu dēļ.</div></div>
<div class="par"><div class="verse" verse="7"><div class="verse-label">7</div>Jo Samarijas ķēniņš ir jau projām, izzuzdams kā putas uz ūdens.</div></div>
<div class="par"><div class="verse" verse="8"><div class="verse-label">8</div>Avenas kalnāji ir jau izpostīti; tieši to dēļ jau arī Israēls apgrēkojās; ērkšķi un dadži aug uz šo kalnāju ziedokļiem. Un viņi teiks: jūs kalni, pārklājiet mūs! - un pakalniem: krītiet uz mums!</div></div>
<div class="par"><div class="verse" verse="9"><div class="verse-label">9</div>Kopš Gibejas dienām tu esi tiešām grēkojis, Israēl, un tavi ļaudis tikpat grēcīgi palikuši joprojām. Bet viņus pārņems nesaskaņas, kas būs ne gluži līdzīgas tām, kādas bija vērstas pret ļauniem ļaudīm Gibejā.</div></div>
<div class="par"><div class="verse" verse="10"><div class="verse-label">10</div>Taču Es pats viņus pārmācīšu pēc Sava prāta, proti - lai tautas tiktu sapulcinātas pret viņiem, kad Es viņus sodīšu viņu divēju noziegumu dēļ.</div></div>
<div class="par"><div class="verse" verse="11"><div class="verse-label">11</div>Efraims ir kā labprāt pie kulšanas pieradis vērsis. Es viņam uzlikšu jūgu uz viņa daiļā kakla; Es gribu jāt uz Efraima muguras; Jūdam būs art un Jēkabam ecēt.</div></div>
<div class="par"><div class="verse" verse="12"><div class="verse-label">12</div>Tāpēc sējiet taisnību, tad jūs pļausit mīlestību; uzplēsiet jaunu atziņas līdumu, jo vēl ir laiks meklēt To Kungu, tiekams Viņš nāktu un liktu nolīt pār jums Savai taisnībai.</div></div>
<div class="par"><div class="verse" verse="13"><div class="verse-label">13</div>Bet jūs sējat bezdievību un tādēļ pļausit ļaunumu un ēdīsit melu augļus.</div></div>
<div class="par"><div class="verse" verse="14"><div class="verse-label">14</div>Jo tu paļaujies uz savu ceļu un uz savu varonīgo karavīru pulku; tad tavā tautā izcelsies liels kara troksnis, kas sagraus visus tavus apcietinājumus līdzīgi tam, kā citkārt Šalmans sagrāva Bet-Arbelu sadursmes laikā, kad drupās dabūja galu māte ar saviem bērniem.</div></div>
<div class="par"><div class="verse" verse="15"><div class="verse-label">15</div>To pašu jūs piedzīvosit arī Bētelē savas lielās nelietības dēļ, proti - rīta ausmā dabūs galu Israēla ķēniņš.</div></div>
    </body>
</html>
