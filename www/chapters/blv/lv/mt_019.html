
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika, kad Jēzus šos vārdus bija beidzis runāt, Viņš aizgāja no Galilejas un nonāca Jūdejas robežās viņpus Jordānas.</div></div>
<div class="par"><div class="verse" verse="2"><div class="verse-label">2</div>Un daudz ļaužu gāja Viņam pakaļ, un Viņš tos dziedināja.</div></div>
<div class="par"><div class="verse" verse="3"><div class="verse-label">3</div>Un farizeji nāca pie Viņa, To kārdinādami, un sacīja Viņam: "Vai ir atļauts šķirties no savas sievas katra iemesla dēļ?"</div></div>
<div class="par"><div class="verse" verse="4"><div class="verse-label">4</div>Bet Viņš atbildēja un sacīja: "Vai neesat lasījuši, ka Radītājs iesākumā tos radījis kā vīru un sievu,</div></div>
<div class="par"><div class="verse" verse="5"><div class="verse-label">5</div>un sacīja: tādēļ cilvēks atstās tēvu un māti un pieķersies pie savas sievas; un šie divi būs viena miesa.-</div></div>
<div class="par"><div class="verse" verse="6"><div class="verse-label">6</div>Tātad viņi nav vairs divi, bet viena miesa; ko nu Dievs savienojis, to cilvēkam nebūs šķirt."</div></div>
<div class="par"><div class="verse" verse="7"><div class="verse-label">7</div>Tie saka Viņam: "Kā tad Mozus ir pavēlējis dot šķiršanās rakstu un šķirties?"</div></div>
<div class="par"><div class="verse" verse="8"><div class="verse-label">8</div>Viņš saka tiem: "Mozus jums atļāva šķirties no savām sievām jūsu cietsirdības dēļ, bet no iesākuma tas tā nav bijis.</div></div>
<div class="par"><div class="verse" verse="9"><div class="verse-label">9</div>Bet Es jums saku: kas no savas sievas šķiras, ja ne netiklības dēļ, un prec citu, tas pārkāpj laulību; un, kas atšķirtu prec, tas pārkāpj laulību."</div></div>
<div class="par"><div class="verse" verse="10"><div class="verse-label">10</div>Viņa mācekļi saka Viņam: "Ja tas tā ir vīra un sievas starpā, tad nav labi precēties."</div></div>
<div class="par"><div class="verse" verse="11"><div class="verse-label">11</div>Bet Viņš sacīja tiem: "Visi nespēj saprast šo vārdu, bet tik tie, kam tas ir dots.</div></div>
<div class="par"><div class="verse" verse="12"><div class="verse-label">12</div>Jo ir bezdzimuma cilvēki, kas tādi no mātes miesām. Un ir bezdzimuma cilvēki, ko citi padarījuši par tādiem. Un ir bezdzimuma cilvēki, kas paši sevi padarījuši par tādiem Debesu valstības dēļ. Kas to spēj saprast, lai saprot."</div></div>
<div class="par"><div class="verse" verse="13"><div class="verse-label">13</div>Tad atnesa bērniņus pie Viņa, ka Viņš tiem rokas uzliktu un Dievu lūgtu; bet mācekļi norāja tos.</div></div>
<div class="par"><div class="verse" verse="14"><div class="verse-label">14</div>Bet Jēzus sacīja: "Laidiet bērniņus un neliedziet tiem pie Manis nākt, jo tādiem pieder Debesu valstība."</div></div>
<div class="par"><div class="verse" verse="15"><div class="verse-label">15</div>Un Viņš tiem uzlika rokas un tad aizgāja no turienes.</div></div>
<div class="par"><div class="verse" verse="16"><div class="verse-label">16</div>Un redzi, viens piegāja pie Viņa un sacīja: "Mācītāj, ko laba man būs darīt, lai es dabūtu mūžīgu dzīvību?"</div></div>
<div class="par"><div class="verse" verse="17"><div class="verse-label">17</div>Un Viņš tam sacīja: "Ko tu Man jautā par to, kas labs; tik viens ir Labais. Bet, ja tu gribi ieiet dzīvībā, tad turi baušļus."</div></div>
<div class="par"><div class="verse" verse="18"><div class="verse-label">18</div>Tas saka Viņam: "Kurus?" Un Jēzus sacīja: "Tev nebūs zagt; tev nebūs dot nepatiesu liecību;</div></div>
<div class="par"><div class="verse" verse="19"><div class="verse-label">19</div>godā savu tēvu un māti; un tev būs savu tuvāku mīlēt kā sevi pašu."</div></div>
<div class="par"><div class="verse" verse="20"><div class="verse-label">20</div>Jauneklis saka Viņam: "To visu esmu turējis. Kā man vēl trūkst?"</div></div>
<div class="par"><div class="verse" verse="21"><div class="verse-label">21</div>Jēzus tam sacīja: "Ja tu gribi būt pilnīgs, tad noej, pārdod visu, kas tev ir, un atdod to nabagiem; tad tev būs manta debesīs; un tad nāc un staigā Man pakaļ."</div></div>
<div class="par"><div class="verse" verse="22"><div class="verse-label">22</div>Bet, kad jauneklis dzirdēja šos vārdus, viņš aizgāja noskumis, jo tam bija daudz mantas.</div></div>
<div class="par"><div class="verse" verse="23"><div class="verse-label">23</div>Bet Jēzus sacīja uz Saviem mācekļiem: "Patiesi Es jums saku: bagātais grūti ieies Debesu valstībā.</div></div>
<div class="par"><div class="verse" verse="24"><div class="verse-label">24</div>Un atkal Es jums saku: vieglāk kamielim iziet caur adatas aci, nekā bagātam ieiet Dieva valstībā."</div></div>
<div class="par"><div class="verse" verse="25"><div class="verse-label">25</div>Bet Viņa mācekļi, to dzirdēdami, ļoti izbijās un sacīja: "Kas tad var tikt pestīts?"</div></div>
<div class="par"><div class="verse" verse="26"><div class="verse-label">26</div>Un Jēzus tos uzlūkoja un tiem sacīja: "Cilvēkiem tas nav iespējams, bet Dievam visas lietas iespējamas."</div></div>
<div class="par"><div class="verse" verse="27"><div class="verse-label">27</div>Tad Pēteris atbildēja un Viņam sacīja: "Redzi, mēs esam visu atstājuši un Tev sekojuši. Kas mums būs par to?"</div></div>
<div class="par"><div class="verse" verse="28"><div class="verse-label">28</div>Bet Jēzus sacīja tiem: "Patiesi Es jums saku: jūs, kas Man sekojuši, jaunajā pasaulē, kad Cilvēka Dēls sēdēs uz Sava godības krēsla, arī sēdēsit uz divpadsmit krēsliem un tiesāsit divpadsmit Israēla ciltis.</div></div>
<div class="par"><div class="verse" verse="29"><div class="verse-label">29</div>Un, kas atstājis mājas vai brāļus, vai māsas, vai tēvu, vai māti, vai sievu, vai bērnus, vai tīrumus Mana Vārda dēļ, tas saņems daudzkārt vairāk un iemantos mūžīgu dzīvību.</div></div>
<div class="par"><div class="verse" verse="30"><div class="verse-label">30</div>Bet daudzi, kas bija pirmie, būs pēdējie, un, kas bija pēdējie, būs pirmie."</div></div>
    </body>
</html>
