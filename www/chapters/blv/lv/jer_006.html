
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bēdziet, Benjamīna bērni, no Jeruzālemes, pūtiet tauri Tekoā un paceliet karogu Bet-Keremā! Jo nelaime draud no ziemeļiem un liels posts:</div></div>
<div class="par"><div class="verse" verse="2"><div class="verse-label">2</div>Es izdeldēšu mīlīgo, izlutināto Ciānas meitu.</div></div>
<div class="par"><div class="verse" verse="3"><div class="verse-label">3</div>Tai uzbruks gani ar saviem ganāmiem pulkiem, tie uzcels tai visapkārt teltis un noganīs katrs savu tiesu.</div></div>
<div class="par"><div class="verse" verse="4"><div class="verse-label">4</div>"Taisieties uz karu pret viņiem! Celieties, iesim vēl dienas vidū! Bēdas mums! Vakars jau metas, un ēnas paliek garas.</div></div>
<div class="par"><div class="verse" verse="5"><div class="verse-label">5</div>Celieties, iesim naktī un sagrausim viņu skaistos namus!"</div></div>
<div class="par"><div class="verse" verse="6"><div class="verse-label">6</div>Jo tā saka Tas Kungs Cebaots: "Cērtiet kokus un celiet valni ap Jeruzālemi! Šai pilsētai jātop sodītai, jo tanī viscaur valda varmācība!</div></div>
<div class="par"><div class="verse" verse="7"><div class="verse-label">7</div>Kā aka pastāvīgi izverd vēsu un tīru ūdeni, tā šī pilsēta liek no sevis nemitīgi virt savam ļaunumam, tur dzird notiekam varasdarbus un netaisnību; ievainojumi un brūces Man tur pastāvīgi ir acu priekšā.</div></div>
<div class="par"><div class="verse" verse="8"><div class="verse-label">8</div>Tas tev par biedinājumu, Jeruzāleme, lai Manai dvēselei nebūtu jānovēršas no tevis, lai Man tevi nav jāpadara par tuksnesi, par zemi bez iedzīvotājiem!"</div></div>
<div class="par"><div class="verse" verse="9"><div class="verse-label">9</div>Tā saka Tas Kungs Cebaots: "Kas Israēlā vēl atlicis, tas jānolasa kā atlikušie augļi no vīnakoka! Ķeries pie darba kā vīnogu lasītājs un darbojies nemitīgi kā vīnakoku kopējs gar to stīgām!"</div></div>
<div class="par"><div class="verse" verse="10"><div class="verse-label">10</div>Jā! Ko Es lai uzrunāju un pie kā sirdsapziņas Es vēl varētu griezties, lai viņi to arī dzird? Redzi, viņu ausis ir neapgraizītas, tā ka tie nevar dzirdēt! Tiešām, Tā Kunga vārds tiem ir kļuvis par apsmieklu, tas viņiem nav patīkams!</div></div>
<div class="par"><div class="verse" verse="11"><div class="verse-label">11</div>Mani pilda Tā Kunga dusmu kvēle, tikai ar pūlēm es varu savaldīties! "Lai izlīst tā pār bērniem uz ielas un kopā ar tiem arī pār visu jaunekļu pulku, jo tā skars vīrus un sievas, vecus un tos, kas pilnas mūža dienas jau nodzīvojuši.</div></div>
<div class="par"><div class="verse" verse="12"><div class="verse-label">12</div>Viņu nami pāries citu īpašumā kopā ar tīrumiem un sievām, ja Es izstiepšu Savu roku pret šīs zemes iedzīvotājiem!" saka Tas Kungs.</div></div>
<div class="par"><div class="verse" verse="13"><div class="verse-label">13</div>"Jo tie visi, no jaunākā līdz vecākajam, ir mantas kārīgi un no pravieša līdz priesteriem visi nododas meliem.</div></div>
<div class="par"><div class="verse" verse="14"><div class="verse-label">14</div>Tie grib Manas tautas vainu pavirši dziedināt, sacīdami: miers, miers! - kur miera nav.</div></div>
<div class="par"><div class="verse" verse="15"><div class="verse-label">15</div>Tiem būs jāpaliek kaunā, tādēļ ka tie darījuši negantību; un tomēr tie nekaunas, nosarkšanu aiz kauna tie vairs nepazīst. Tādēļ tie kritīs, kad notiks krišana, laikā, kad Es tos saukšu pie atbildības, tie kritīs!" saka Tas Kungs.</div></div>
<div class="par"><div class="verse" verse="16"><div class="verse-label">16</div>Tā saka Tas Kungs: "Uzlūkojiet dzīves gaitas ceļus un izpētiet, kurš ir senlaikos bijis tas labais svētības un laimes ceļš, tad staigājiet pa to, un jūs atradīsit mieru savai dvēselei! Bet tie atbildēja: mēs negribam pa to staigāt!</div></div>
<div class="par"><div class="verse" verse="17"><div class="verse-label">17</div>Tad Es iecēlu sargus pār tiem un atgādināju viņiem: klausaities taures skaņās! Bet tie atbildēja: mēs negribam klausīties!</div></div>
<div class="par"><div class="verse" verse="18"><div class="verse-label">18</div>Tādēļ klausaities, tautas, un ņemiet vērā, sapulcētie, kas ar tiem notiks!</div></div>
<div class="par"><div class="verse" verse="19"><div class="verse-label">19</div>Klausies, tu zeme! Tagad Es sūtīšu nelaimi pār šo tautu, tā ir viņu ļauno nodomu alga! Jo tie neklausījās uz Maniem vārdiem, un tie ir atmetuši Manus baušļus.</div></div>
<div class="par"><div class="verse" verse="20"><div class="verse-label">20</div>Kam Man tās dārgās kvēpināmās vielas, kas nāk no Sabas, un smaržīgās niedres no tālajām zemēm? Jūsu dedzināmie upuri Man neiet pie sirds."</div></div>
<div class="par"><div class="verse" verse="21"><div class="verse-label">21</div>Tādēļ saka Tas Kungs: "Redzi, Es likšu šai tautai piedauzības akmeņus ceļā; tēvi un dēli klups kopā pār tiem, kaimiņš ar kaimiņu kopā aizies bojā!"</div></div>
<div class="par"><div class="verse" verse="22"><div class="verse-label">22</div>Tā saka Tas Kungs: "Redzi, nāk tauta no ziemeļu zemes, un stipras tautas milzīgs karaspēks ceļas no attālākā zemes gala.</div></div>
<div class="par"><div class="verse" verse="23"><div class="verse-label">23</div>Tiem ir stopi un šķēpi, tie ir briesmīgi un nežēlīgi, viņu radītais troksnis ir kā jūras krākšana, tie jāj ar zirgiem, būdami apbruņoti kā karavīri, un virzās pret tevi, Ciānas meita!"</div></div>
<div class="par"><div class="verse" verse="24"><div class="verse-label">24</div>Kad mēs par viņiem dzirdējām, tad nolaidās mums rokas, mūs pārņēma bailes un sāpes kā dzemdētāju sievu.</div></div>
<div class="par"><div class="verse" verse="25"><div class="verse-label">25</div>Neeita laukā un nestaigājiet pa lauku ceļiem, jo tur draud ienaidnieka zobens, briesmas visapkārt!</div></div>
<div class="par"><div class="verse" verse="26"><div class="verse-label">26</div>Ak, manas tautas meita, apvelc sēru drēbes un nometies pelnos! Sēro kā par vienīgo dēlu smagās sērās! Jo piepeši nāks postītājs pār jums!</div></div>
<div class="par"><div class="verse" verse="27"><div class="verse-label">27</div>"Es iecēlu tevi par Savas tautas kā par kāda metāla lējuma pārbaudītāju, lai tu uzzinātu, izpētītu un pārbaudītu tās dzīves ceļus.</div></div>
<div class="par"><div class="verse" verse="28"><div class="verse-label">28</div>Tie visi ir pretestības pilni nemiernieki, viņi staigā apkārt un nodarbojas ar apmelošanu; tie ir rupjš vara un dzelzs sakausējums, tie visi ir nekaunīgi nelieši."</div></div>
<div class="par"><div class="verse" verse="29"><div class="verse-label">29</div>Plēšas gan pūta, bet no uguns iznāca tikai alva; kausētājs bija velti kausējis, sārņi nebija ļāvušies sevi atšķirt.</div></div>
<div class="par"><div class="verse" verse="30"><div class="verse-label">30</div>Tāpēc viņus sauc par bezvērtībā aizmestu sudrabu, jo Tas Kungs tos ir aizmetis projām.</div></div>
    </body>
</html>
