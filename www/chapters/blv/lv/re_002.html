
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Efezas draudzes eņģelim raksti: tā saka Tas, kas tur labajā rokā septiņas zvaigznes un kas staigā septiņu zelta lukturu vidū:</div></div>
<div class="par"><div class="verse" verse="2"><div class="verse-label">2</div>Es zinu tavus darbus un pūles, tavu pacietību un ka tu nevari panest ļaunus cilvēkus un esi pārbaudījis tos, kas saucas par apustuļiem, bet nav, un esi atradis tos par melkuļiem.</div></div>
<div class="par"><div class="verse" verse="3"><div class="verse-label">3</div>Tev ir pacietība, tu esi grūtumu nesis Mana Vārda dēļ un neesi piekusis.</div></div>
<div class="par"><div class="verse" verse="4"><div class="verse-label">4</div>Bet Man pret tevi ir tas, ka tu esi atstājis savu pirmo mīlestību.</div></div>
<div class="par"><div class="verse" verse="5"><div class="verse-label">5</div>Tad nu pārdomā, no kā tu esi atkritis; atgriezies un dari pirmos darbus. Bet, ja ne, tad Es nākšu pie tevis un nostumšu tavu lukturi no tā vietas, ja tu neatgriezīsies.</div></div>
<div class="par"><div class="verse" verse="6"><div class="verse-label">6</div>Bet tas tev ir, ka tu ienīsti Nikolaītu darbus, ko arī Es ienīstu.</div></div>
<div class="par"><div class="verse" verse="7"><div class="verse-label">7</div>Kam ausis, tas lai dzird, ko Gars saka draudzēm: tam, kas uzvar, Es došu ēst no dzīvības koka, kas ir Dieva paradīzē.</div></div>
<div class="par"><div class="verse" verse="8"><div class="verse-label">8</div>Un Smirnas draudzes eņģelim raksti: tā saka Pirmais un Pēdējais, kas bija miris un tapis dzīvs:</div></div>
<div class="par"><div class="verse" verse="9"><div class="verse-label">9</div>Es zinu tavus grūtumus un nabadzību, bet tu esi bagāts, un ka tevi zaimo tie, kas saucas par jūdiem un nav tādi, bet ir sātana sinagoga.</div></div>
<div class="par"><div class="verse" verse="10"><div class="verse-label">10</div>Nebīsties par to, ka tev būs jācieš! Redzi, velns metīs cietumā kādus no jums, lai jūs tiktu pārbaudīti. Jums būs bēdas desmit dienas. Esi uzticīgs līdz nāvei, tad Es tev došu dzīvības vainagu.</div></div>
<div class="par"><div class="verse" verse="11"><div class="verse-label">11</div>Kam ausis, tas lai dzird, ko Gars saka draudzēm. To, kas uzvar, neievainos otrā nāve.</div></div>
<div class="par"><div class="verse" verse="12"><div class="verse-label">12</div>Un Pergamas draudzes eņģelim raksti: tā saka Tas, kam zobens abās pusēs ass:</div></div>
<div class="par"><div class="verse" verse="13"><div class="verse-label">13</div>Es zinu, ka tu dzīvo tur, kur sātana tronis, bet tu turies pie Mana Vārda un neaizliedz Manu ticību, arī Mana uzticīgā liecinieka Antipas dienās, kurš tika nokauts pie jums, kur sātans mājo.</div></div>
<div class="par"><div class="verse" verse="14"><div class="verse-label">14</div>Bet tas vien Man ir pret tevi, ka tev tur ir daži Balaama mācības turētāji, kas mācīja Balaku celt apgrēcību Israēla bērnu vidū, ēst elku upurus un piekopt netiklību.</div></div>
<div class="par"><div class="verse" verse="15"><div class="verse-label">15</div>Tev tur ir arī daži Nikolaītu mācības cienītāji.</div></div>
<div class="par"><div class="verse" verse="16"><div class="verse-label">16</div>Atgriezies! Bet, ja ne, tad Es nākšu drīz pie tevis un karošu pret viņiem ar Savas mutes zobenu.</div></div>
<div class="par"><div class="verse" verse="17"><div class="verse-label">17</div>Kam ausis, tas lai dzird, ko Gars saka draudzēm! Tam, kas uzvar, Es došu no apslēptās mannas, Es viņam došu baltu akmeni, un uz akmens būs jauns vārds rakstīts, ko neviens nezina, kā vien tas, kas to dabū.</div></div>
<div class="par"><div class="verse" verse="18"><div class="verse-label">18</div>Un Tiatīras draudzes eņģelim raksti: tā saka Dieva Dēls, kam acis kā uguns liesma, kam kājas līdzīgas mirdzošam varam:</div></div>
<div class="par"><div class="verse" verse="19"><div class="verse-label">19</div>Es zinu tavus darbus, tavu mīlestību, tavu ticību un tavu kalpošanu, un tavu pastāvību, un ka tavi pēdējie darbi ir lielāki nekā pirmie.</div></div>
<div class="par"><div class="verse" verse="20"><div class="verse-label">20</div>Bet Man ir pret tevi tas, ka tu ļauj vaļu sievietei Jezabelei, kas saucas par pravieti, mācīt un pievilt Manus kalpus, piekopt netiklību un ēst elku upurus.</div></div>
<div class="par"><div class="verse" verse="21"><div class="verse-label">21</div>Es devu viņai laiku atgriezties, bet viņa negrib atgriezties no savas netiklības.</div></div>
<div class="par"><div class="verse" verse="22"><div class="verse-label">22</div>Redzi, Es metīšu viņu slimības gultā un tos, kas ar viņu piekopuši netiklību, lielās bēdās, ja tie neatgriezīsies no viņas darbiem.</div></div>
<div class="par"><div class="verse" verse="23"><div class="verse-label">23</div>Viņas bērnus Es nonāvēšu. Visas draudzes atzīs, ka Es tas esmu, kas pārbauda īkstis un sirdis. Es došu jums katram pēc jūsu darbiem.</div></div>
<div class="par"><div class="verse" verse="24"><div class="verse-label">24</div>Bet Es saku jums visiem, kas esat Tiatīrā, kas neturas pie šīs mācības, kas nav atzinuši sātana dziļumus, kā viņi saka:</div></div>
<div class="par"><div class="verse" verse="25"><div class="verse-label">25</div>Es neuzvelšu jums nekādas citas nastas, bet, kas jums ir, to turiet, kamēr Es nākšu.</div></div>
<div class="par"><div class="verse" verse="26"><div class="verse-label">26</div>Un tam, kas uzvar, kas dara Manus darbus līdz galam, Es došu varu pār tautām.</div></div>
<div class="par"><div class="verse" verse="27"><div class="verse-label">27</div>Un viņš tās ganīs ar dzelzs zizli, kā māla traukus sadauza; kā arī Es esmu saņēmis varu no Mana Tēva.</div></div>
<div class="par"><div class="verse" verse="28"><div class="verse-label">28</div>Un Es došu viņam rīta zvaigzni.</div></div>
<div class="par"><div class="verse" verse="29"><div class="verse-label">29</div>Kam ausis, lai dzird, ko Gars saka draudzēm.</div></div>
    </body>
</html>
