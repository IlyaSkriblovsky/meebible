
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un šīs ir tās tautas, ko Tas Kungs atstāja, lai Israēlu pārbaudītu, proti, visus tos Israēlā, kas neko nezināja no kariem, kādi bija Kānaānā bijuši,</div></div>
<div class="par"><div class="verse" verse="2"><div class="verse-label">2</div>un vienīgi tādēļ, lai Israēla bērnu pēcnācēji zinātu un mācītos, kā kari jāved, tie, kas iepriekš nebija karu zinājuši:</div></div>
<div class="par"><div class="verse" verse="3"><div class="verse-label">3</div>pieci filistiešu valdnieki un visi kānaānieši, sidonieši un hīvieši, kuri dzīvoja Libanonas kalnos, no Baal-Hermona kalna līdz ceļam uz Hamatu.</div></div>
<div class="par"><div class="verse" verse="4"><div class="verse-label">4</div>Šie bija, lai pārbaudītu Israēlu, lai zinātu, vai tie klausīs Tā Kunga baušļiem, ko Viņš kā pavēli bija caur Mozu devis viņu tēviem.</div></div>
<div class="par"><div class="verse" verse="5"><div class="verse-label">5</div>Un Israēla bērni dzīvoja kānaāniešu, hetiešu, amoriešu, ferisiešu, hīviešu un jebusiešu vidū.</div></div>
<div class="par"><div class="verse" verse="6"><div class="verse-label">6</div>Un tie sev ņēma viņu meitas par sievām un deva savas meitas viņu dēliem, un kalpoja viņu dieviem.</div></div>
<div class="par"><div class="verse" verse="7"><div class="verse-label">7</div>Un tā Israēla bērni darīja to, kas ļauns Tā Kunga acīs, un viņi aizmirsa To Kungu, savu Dievu, un kalpoja baaliem un ašērām.</div></div>
<div class="par"><div class="verse" verse="8"><div class="verse-label">8</div>Tad Tā Kunga dusmas iedegās pret Israēlu, un Viņš tos nodeva Kušan-Rišataima rokā, kas bija Mezopotāmijas ķēniņš, un Israēla bērni kalpoja Kušan-Rišataimam astoņus gadus.</div></div>
<div class="par"><div class="verse" verse="9"><div class="verse-label">9</div>Tad Israēla bērni piesauca To Kungu, un Tas Kungs lika celties no Israēla bērniem glābējam Otniēlam, Kāleba jaunākā brāļa Kenasa dēlam, kas tos izglāba.</div></div>
<div class="par"><div class="verse" verse="10"><div class="verse-label">10</div>Un Tā Kunga Gars tika viņam dots, viņš bija soģis Israēlā, un viņš izgāja karot, un Tas Kungs nodeva viņa rokā Kušan-Rišataimu, Mezopotāmijas ķēniņu, un viņa roka smagi uzgūlās Kušan-Rišataimam.</div></div>
<div class="par"><div class="verse" verse="11"><div class="verse-label">11</div>Tad zemei bija miers četrdesmit gadus; tad Otniēls, Kenasa dēls, nomira.</div></div>
<div class="par"><div class="verse" verse="12"><div class="verse-label">12</div>Bet Israēla bērni joprojām darīja to, kas bija ļauns Tā Kunga acīs; tad Tas Kungs pastiprināja Eglona, Moāba ķēniņa, varu pār Israēlu, tāpēc ka tie darīja to, kas bija ļauns Tā Kunga acīs.</div></div>
<div class="par"><div class="verse" verse="13"><div class="verse-label">13</div>Un viņš sapulcināja pie sevis Amona bērnus un Amaleku, cēlās un sakāva Israēlu, un viņi ieņēma Temarimu.</div></div>
<div class="par"><div class="verse" verse="14"><div class="verse-label">14</div>Un Israēla bērni kalpoja Eglonam, Moāba ķēniņam, astoņpadsmit gadus.</div></div>
<div class="par"><div class="verse" verse="15"><div class="verse-label">15</div>Tad Israēla bērni piesauca To Kungu, un Tas Kungs lika celties no viņiem glābējam Ehudam, Geras dēlam, no Benjamīna cilts; šis vīrs bija kreilis, un Israēla bērni caur viņu sūtīja nodevas Eglonam, Moāba ķēniņam.</div></div>
<div class="par"><div class="verse" verse="16"><div class="verse-label">16</div>Un Ehuds sev izkala abpus griezīgu zobenu, olekti garu, un viņš to apjoza zem savām drēbēm pie savas labās puses gurniem.</div></div>
<div class="par"><div class="verse" verse="17"><div class="verse-label">17</div>Un viņš nonesa Eglonam, Moāba ķēniņam, nodevas; bet Eglons bija ļoti resns vīrs.</div></div>
<div class="par"><div class="verse" verse="18"><div class="verse-label">18</div>Kad Ehuds bija nodevas nodevis, tad viņš atlaida ļaudis, kas bija nodevas nesuši.</div></div>
<div class="par"><div class="verse" verse="19"><div class="verse-label">19</div>Bet viņš pats griezās atpakaļ no elku stabiem, kas ir Gilgalas tuvumā, un sacīja: "Man ir kāda slepena vēsts jānodod tev, ķēniņ." Un tas sacīja: "Klusu!" Tad visi viņa kalpi, kuri ap viņu stāvēja, izgāja ārā.</div></div>
<div class="par"><div class="verse" verse="20"><div class="verse-label">20</div>Ehuds iegāja pie viņa, bet viņš sēdēja vēsā augštelpā, kura bija viņam atsevišķi nodalīta, un Ehuds viņam sacīja: "Man ir tev jānodod Dieva vēstījums!" Tad Eglons piecēlās no sava sēdekļa.</div></div>
<div class="par"><div class="verse" verse="21"><div class="verse-label">21</div>Un Ehuds izstiepa savu kreiso roku un satvēra zobenu no labajiem sāniem un iedūra to viņam vēderā,</div></div>
<div class="par"><div class="verse" verse="22"><div class="verse-label">22</div>ka gan asmens, gan spals iegāja viņā, un tauki ieslēdza asmeni, jo viņš neizvilka zobenu no viņa ķermeņa.</div></div>
<div class="par"><div class="verse" verse="23"><div class="verse-label">23</div>Tad Ehuds iznāca stabu ailē, aizvēra aiz sevis augštelpas durvis un aizslēdza tās.</div></div>
<div class="par"><div class="verse" verse="24"><div class="verse-label">24</div>Kad viņš bija izgājis ārā, tad Eglona kalpi nāca un redzēja, un, lūk, augšējās istabas durvis bija aizslēgtas, un tie sprieda: "Viņš laikam atvieglojas vēsās telpas atsevišķā nodalījumā."</div></div>
<div class="par"><div class="verse" verse="25"><div class="verse-label">25</div>Viņi gaidīja diezgan ilgi, ka paši apkaunējās, un redzi, tomēr viņš neatvēra augštelpas durvis, tad tie ņēma atslēgu un atslēdza tās, un redzi, viņu kungs gulēja zemē beigts.</div></div>
<div class="par"><div class="verse" verse="26"><div class="verse-label">26</div>Bet Ehuds izbēga; kamēr tie tur gaidīja, viņš jau bija pagājis garām elku stabiem un aizbēga Seīra virzienā.</div></div>
<div class="par"><div class="verse" verse="27"><div class="verse-label">27</div>Un, kad viņš tur nonāca, viņš pūta tauri Efraima kalnos, un Israēla bērni devās lejup kopā ar viņu no Efraima kalniem, un viņš bija viņu priekšgalā.</div></div>
<div class="par"><div class="verse" verse="28"><div class="verse-label">28</div>Un viņš tiem sacīja: "Steidzieties man līdzi, jo Tas Kungs ir jūsu ienaidniekus, Moāba ļaudis, nodevis jūsu rokā!" Un tie devās viņam līdzi no kalna lejā un atņēma moābiešiem Jordānas braslu, un tie neļāva nevienam iet pāri.</div></div>
<div class="par"><div class="verse" verse="29"><div class="verse-label">29</div>Toreiz viņi nogalināja ap desmittūkstoš moābiešu vīru, kas visi bija krietni un spēcīgi karotāji, un neviens neizglābās.</div></div>
<div class="par"><div class="verse" verse="30"><div class="verse-label">30</div>Tā Moābs tika tanī dienā pazemots un pakļauts Israēla bērnu varai, un zemei bija miers astoņdesmit gadus.</div></div>
<div class="par"><div class="verse" verse="31"><div class="verse-label">31</div>Un Ehudam sekoja Šamgars, Anata dēls; viņš nogalināja seši simti filistiešu vīru ar vēršu dzenamo nūju; un arī viņš atbrīvoja Israēlu.</div></div>
    </body>
</html>
