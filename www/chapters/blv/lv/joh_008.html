
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet Jēzus aizgāja uz Eļļas kalnu.</div></div>
<div class="par"><div class="verse" verse="2"><div class="verse-label">2</div>Agri no rīta Viņš atkal gāja Templī, un visa tauta nāca pie Viņa, un Viņš apsēdās un mācīja viņus.</div></div>
<div class="par"><div class="verse" verse="3"><div class="verse-label">3</div>Bet rakstu mācītāji un farizeji atveda sievu, kas bija pienākta laulības pārkāpšanā; un, to vidū nostatījuši,</div></div>
<div class="par"><div class="verse" verse="4"><div class="verse-label">4</div>tie sacīja Viņam: "Mācītāj, šī sieva pienākta laulības pārkāpšanā.</div></div>
<div class="par"><div class="verse" verse="5"><div class="verse-label">5</div>Un Mozus savā bauslībā mums ir pavēlējis tādas nomētāt akmeņiem. Ko Tu saki?"</div></div>
<div class="par"><div class="verse" verse="6"><div class="verse-label">6</div>Bet Jēzus, pie zemes noliecies, rakstīja ar pirkstu smiltīs.</div></div>
<div class="par"><div class="verse" verse="7"><div class="verse-label">7</div>Kad nu tie uzstāja Viņam ar savu jautāšanu, Viņš pacēla galvu un sacīja: "Kas no jums ir bez grēka, tas lai pirmais met akmeni uz viņu!"</div></div>
<div class="par"><div class="verse" verse="8"><div class="verse-label">8</div>Un, atkal noliecies, Viņš rakstīja smiltīs.</div></div>
<div class="par"><div class="verse" verse="9"><div class="verse-label">9</div>Bet tie, to dzirdējuši, aizgāja cits pēc cita, sākot ar vecajiem. Un Jēzus palika viens līdz ar sievu, kas vidū stāvēja.</div></div>
<div class="par"><div class="verse" verse="10"><div class="verse-label">10</div>Un Jēzus, atkal galvu pacēlis, sacīja viņai: "Sieva, kur viņi ir? Vai neviens nav tevi pazudinājis?"</div></div>
<div class="par"><div class="verse" verse="11"><div class="verse-label">11</div>Viņa atbildēja: "Neviens, Kungs!" Tad Jēzus sacīja: "Arī Es tevi nepazudinu; ej un negrēko vairs!"</div></div>
<div class="par"><div class="verse" verse="12"><div class="verse-label">12</div>Tad Jēzus atkal runāja uz viņiem, sacīdams: "ES ESMU pasaules gaisma; kas seko Man, tas patiesi nestaigās tumsībā, bet tam būs dzīvības gaisma."</div></div>
<div class="par"><div class="verse" verse="13"><div class="verse-label">13</div>Tad farizeji sacīja Viņam: "Tu pats liecini par Sevi; Tava liecība nav patiesa."</div></div>
<div class="par"><div class="verse" verse="14"><div class="verse-label">14</div>Tad Jēzus viņiem atbildēja: "Lai gan Es liecinu pats par Sevi, tomēr Mana liecība ir patiesa, jo Es zinu, no kurienes Es esmu nācis un kurp eimu. Bet jūs nezināt, no kurienes Es nāku un kurp eimu.</div></div>
<div class="par"><div class="verse" verse="15"><div class="verse-label">15</div>Jūs spriežat kā cilvēki, Es ne par vienu nespriežu tiesu.</div></div>
<div class="par"><div class="verse" verse="16"><div class="verse-label">16</div>Bet, ja Es spriežu tiesu, Mans spriedums ir pareizs, jo Es neesmu viens, bet Es un Tēvs, kas Mani sūtījis.</div></div>
<div class="par"><div class="verse" verse="17"><div class="verse-label">17</div>Arī jūsu bauslībā ir rakstīts, ka divu cilvēku liecība ir pareiza.</div></div>
<div class="par"><div class="verse" verse="18"><div class="verse-label">18</div>Es esmu viens, kas liecina par Sevi, un par Mani liecina Tēvs, kas Mani sūtījis."</div></div>
<div class="par"><div class="verse" verse="19"><div class="verse-label">19</div>Tad tie sacīja Viņam: "Kur ir Tavs Tēvs?" Jēzus atbildēja: "Ne Mani jūs pazīstat, ne Manu Tēvu; ja jūs Mani būtu pazinuši, jūs būtu pazinuši arī Manu Tēvu."</div></div>
<div class="par"><div class="verse" verse="20"><div class="verse-label">20</div>Šos vārdus Viņš runāja, mācīdams Templī pie ziedojumu šķirsta. Un neviens Viņu neapcietināja, jo Viņa stunda vēl nebija nākusi.</div></div>
<div class="par"><div class="verse" verse="21"><div class="verse-label">21</div>Tad Viņš atkal tiem sacīja: "Es aizeimu, un jūs Mani meklēsit un tomēr mirsit savos grēkos. Kurp Es eimu, tur jūs nevarat līdzi nākt."</div></div>
<div class="par"><div class="verse" verse="22"><div class="verse-label">22</div>Tad jūdi sacīja: "Viņš taču pats Sev nedarīs galu, ka Viņš saka: kurp Es eimu, jūs nevarat līdzi nākt."</div></div>
<div class="par"><div class="verse" verse="23"><div class="verse-label">23</div>Viņš tiem sacīja: "Jūs esat no zemes, Es esmu no augšienes, jūs piederat šai pasaulei, Es nepiederu šai pasaulei.</div></div>
<div class="par"><div class="verse" verse="24"><div class="verse-label">24</div>Tādēļ Es jums sacīju, ka jūs mirsit savos grēkos. Jo, ja jūs neticēsit, ka Es tas esmu, jūs mirsit savos grēkos."</div></div>
<div class="par"><div class="verse" verse="25"><div class="verse-label">25</div>Tad tie sacīja Viņam: "Kas Tu tāds esi?" Jēzus viņiem sacīja: "Es esmu no iesākuma, kā jau esmu jums teicis.</div></div>
<div class="par"><div class="verse" verse="26"><div class="verse-label">26</div>Daudz kas Man par jums jārunā un jāspriež. Bet Tas, kas Mani sūtījis, ir patiess, un Es pasaulei stāstu to, ko no Viņa esmu dzirdējis."</div></div>
<div class="par"><div class="verse" verse="27"><div class="verse-label">27</div>Bet tie nesaprata, ka Viņš runāja uz viņiem par Tēvu.</div></div>
<div class="par"><div class="verse" verse="28"><div class="verse-label">28</div>Tad Jēzus sacīja: "Kad jūs Cilvēka Dēlu būsit paaugstinājuši, tad jūs sapratīsit, ka Es Tas esmu un ka Es neko nedaru no Sevis, bet runāju, kā Tēvs Mani mācījis.</div></div>
<div class="par"><div class="verse" verse="29"><div class="verse-label">29</div>Un, kas Mani ir sūtījis, ir ar Mani. Viņš Mani nav atstājis vienu, jo, kas Viņam labpatīk, to Es daru vienumēr."</div></div>
<div class="par"><div class="verse" verse="30"><div class="verse-label">30</div>Viņam tā runājot, daudzi sāka Viņam ticēt.</div></div>
<div class="par"><div class="verse" verse="31"><div class="verse-label">31</div>Tad Jēzus sacīja jūdiem, kas bija sākuši ticēt Viņam: "Ja jūs paliekat Manos vārdos, jūs patiesi esat Mani mācekļi,</div></div>
<div class="par"><div class="verse" verse="32"><div class="verse-label">32</div>un jūs atzīsit patiesību, un patiesība darīs jūs brīvus."</div></div>
<div class="par"><div class="verse" verse="33"><div class="verse-label">33</div>Tie Viņam atbildēja: "Mēs esam Ābrahāma dzimums un nekad neesam bijuši neviena cilvēka vergi. Kā tad Tu saki: jūs būsit brīvi?"</div></div>
<div class="par"><div class="verse" verse="34"><div class="verse-label">34</div>Jēzus viņiem atbildēja: "Patiesi, patiesi Es jums saku: ikviens, kas grēku dara, ir grēka vergs.</div></div>
<div class="par"><div class="verse" verse="35"><div class="verse-label">35</div>Bet vergs nepaliek visu mūžu mājās; Dēls gan paliek visu mūžu.</div></div>
<div class="par"><div class="verse" verse="36"><div class="verse-label">36</div>Ja nu Dēls jūs darīs brīvus, jūs patiesi būsit brīvi.</div></div>
<div class="par"><div class="verse" verse="37"><div class="verse-label">37</div>Es zinu, ka jūs esat Ābrahāma dzimums. Un tomēr jūs Mani meklējat nokaut, jo Maniem vārdiem jūsu starpā nav vietas.</div></div>
<div class="par"><div class="verse" verse="38"><div class="verse-label">38</div>Ko Es pie Tēva esmu redzējis, to Es runāju; arī jūs darāt, ko esat dzirdējuši no sava tēva."</div></div>
<div class="par"><div class="verse" verse="39"><div class="verse-label">39</div>Tie Viņam atbildēja: "Mūsu tēvs ir Ābrahāms." Jēzus viņiem saka: "Ja jūs esat Ābrahāma bērni, darait Ābrahāma darbus!</div></div>
<div class="par"><div class="verse" verse="40"><div class="verse-label">40</div>Bet jūs Mani meklējat nokaut, Mani, kas jums patiesību esmu runājis, ko Es esmu dzirdējis no Dieva. To Ābrahāms nav darījis.</div></div>
<div class="par"><div class="verse" verse="41"><div class="verse-label">41</div>Jūs darāt sava tēva darbus!" Tie sacīja: "Mēs neesam netiklībā dzimuši, mums ir viens Tēvs, Dievs."</div></div>
<div class="par"><div class="verse" verse="42"><div class="verse-label">42</div>Jēzus viņiem sacīja: "Ja Dievs būtu jūsu Tēvs, jūs Mani mīlētu, jo Es esmu izgājis un nāku no Dieva. Jo ne no Sevis esmu nācis, bet Viņš Mani sūtījis.</div></div>
<div class="par"><div class="verse" verse="43"><div class="verse-label">43</div>Kādēļ jūs Manu runu nesaprotat? Tāpēc, ka jūs neesat spējīgi klausīties Manos vārdos.</div></div>
<div class="par"><div class="verse" verse="44"><div class="verse-label">44</div>Jūs esat no sava tēva - velna, un jums gribas piepildīt sava tēva kārības. Viņš no paša sākuma ir bijis slepkava un nestāv patiesībā, jo patiesības nav viņā. Melus runādams, viņš runā pēc savas dabas, jo viņš ir melis un melu tēvs.</div></div>
<div class="par"><div class="verse" verse="45"><div class="verse-label">45</div>Bet Man jūs neticat, tāpēc ka Es runāju patiesību.</div></div>
<div class="par"><div class="verse" verse="46"><div class="verse-label">46</div>Kurš no jums Man var uzrādīt kādu grēku? Bet, ja Es runāju patiesību, kāpēc jūs neticat Man?</div></div>
<div class="par"><div class="verse" verse="47"><div class="verse-label">47</div>Kas no Dieva ir, dzird Dieva vārdus. Tāpēc jūs nedzirdat, ka neesat no Dieva."</div></div>
<div class="par"><div class="verse" verse="48"><div class="verse-label">48</div>Jūdi Viņam atbildēja: "Vai mēs pareizi nesakām, ka Tu esi samarietis un ka Tevī ir velns?"</div></div>
<div class="par"><div class="verse" verse="49"><div class="verse-label">49</div>Jēzus atbildēja: "Manī nav velna, bet Es dodu godu Savam Tēvam, jūs turpretim laupāt Man godu.</div></div>
<div class="par"><div class="verse" verse="50"><div class="verse-label">50</div>Bet Es nemeklēju Savu godu; ir Viens, kas meklē un spriež tiesu.</div></div>
<div class="par"><div class="verse" verse="51"><div class="verse-label">51</div>Patiesi, patiesi Es jums saku: ja kas Manus vārdus turēs, tas nāves neredzēs nemūžam!"</div></div>
<div class="par"><div class="verse" verse="52"><div class="verse-label">52</div>Tad jūdi Viņam sacīja: "Nu mēs zinām, ka Tevī ir velns. Ābrahāms ir miris un pravieši, un Tu saki: kas Manus vārdus turēs, nebaudīs nāves nemūžam!</div></div>
<div class="par"><div class="verse" verse="53"><div class="verse-label">53</div>Vai Tu esi lielāks nekā mūsu tēvs Ābrahāms, kas ir miris, tāpat kā pravieši ir miruši? Par ko Tu Sevi dari?"</div></div>
<div class="par"><div class="verse" verse="54"><div class="verse-label">54</div>Jēzus atbildēja: "Ja Es pats Sevi ceļu godā, Mans gods nav nekas. Bet Tas, kas Mani ceļ godā, ir Mans Tēvs, ko jūs saucat par savu Dievu.</div></div>
<div class="par"><div class="verse" verse="55"><div class="verse-label">55</div>Jūs viņu nepazīstat, bet Es Viņu pazīstu. Ja Es sacītu, ka nepazīstu Viņu, Es būtu melis līdzīgs jums. Bet Es Viņu pazīstu un turu Viņa vārdus.</div></div>
<div class="par"><div class="verse" verse="56"><div class="verse-label">56</div>Jūsu tēvs Ābrahāms kļuva līksms, noprazdams, ka redzēs Manu dienu, un viņš to redzēja un priecājās par to."</div></div>
<div class="par"><div class="verse" verse="57"><div class="verse-label">57</div>Tad jūdi Viņam sacīja: "Tev vēl nav piecdesmit gadu, un Tu būtu Ābrahāmu redzējis?"</div></div>
<div class="par"><div class="verse" verse="58"><div class="verse-label">58</div>Jēzus atbildēja viņiem: "Patiesi, patiesi Es jums saku: pirms Ābrahāms tapa, esmu Es."</div></div>
<div class="par"><div class="verse" verse="59"><div class="verse-label">59</div>Tad viņi pacēla akmeņus, lai mestu tos uz Viņu. Bet Jēzus paslēpās un izgāja no Tempļa ārā.</div></div>
    </body>
</html>
