
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un pēc Abimeleha, lai glābtu Israēlu, cēlās Tola, Dodas dēla Pūvas dēls, vīrs no Isašara cilts, un viņš dzīvoja Šamīrā, Efraima kalnos.</div></div>
<div class="par"><div class="verse" verse="2"><div class="verse-label">2</div>Tola tiesāja Israēlu divdesmit trīs gadus un nomira, un tika apglabāts Šamīrā.</div></div>
<div class="par"><div class="verse" verse="3"><div class="verse-label">3</div>Un pēc viņa cēlās Jaīrs no Gileādas un tiesāja Israēlu divdesmit divus gadus.</div></div>
<div class="par"><div class="verse" verse="4"><div class="verse-label">4</div>Viņam bija trīsdesmit dēli, un tie jāja uz trīsdesmit jauniem ēzeļiem, un viņiem piederēja trīsdesmit pilsētas, kuras vēl līdz šai dienai sauc par Jaīra telšu nometnēm; tās atrodas Gileāda zemē.</div></div>
<div class="par"><div class="verse" verse="5"><div class="verse-label">5</div>Un Jaīrs nomira, un to apglabāja Kamonā.</div></div>
<div class="par"><div class="verse" verse="6"><div class="verse-label">6</div>Bet Israēla bērni joprojām darīja to, kas bija ļauns Tā Kunga acīs, un kalpoja baaliem un aštartēm, un Arama dieviem, Sidonas dieviem un Moāba dieviem, Amona bērnu dieviem un filistiešu dieviem; tā tie atstāja To Kungu un Viņam vairs nekalpoja.</div></div>
<div class="par"><div class="verse" verse="7"><div class="verse-label">7</div>Tad Tā Kunga dusmība iekaisa pret Israēlu, un Viņš tos nodeva filistiešu un Amona bērnu rokās.</div></div>
<div class="par"><div class="verse" verse="8"><div class="verse-label">8</div>Un tie spiestin apspieda Israēla bērnus visu laiku astoņpadsmit gadus, proti, visus Israēla bērnus, kas atradās viņpus Jordānai amoriešu zemē, kura arī ir Gileādā.</div></div>
<div class="par"><div class="verse" verse="9"><div class="verse-label">9</div>Kad Amona bērni gāja pāri Jordānai, lai karotu ar Jūdu, ar Benjamīnu un ar Efraima ciltīm, tad Israēls nonāca lielās bailēs.</div></div>
<div class="par"><div class="verse" verse="10"><div class="verse-label">10</div>Un Israēla bērni piesauca To Kungu, sacīdami: "Mēs esam pret Tevi grēkojuši, jo mēs bijām aizmirsuši savu Dievu, kalpodami baaliem."</div></div>
<div class="par"><div class="verse" verse="11"><div class="verse-label">11</div>Tad Tas Kungs sacīja uz Israēla bērniem: "Vai Es neesmu jūs izglābis no ēģiptiešiem un no amoriešiem, arī no Amona bērniem un no filistiešiem,</div></div>
<div class="par"><div class="verse" verse="12"><div class="verse-label">12</div>tāpat no sidoniešiem, no amalekiešiem un no Maona, kad tie jūs gauži spaidīja un jūs saucāt Mani?</div></div>
<div class="par"><div class="verse" verse="13"><div class="verse-label">13</div>Bet jūs esat atkal Mani aizmirsuši un kalpojuši svešiem dieviem, tādēļ Es jūs vairs negribu glābt.</div></div>
<div class="par"><div class="verse" verse="14"><div class="verse-label">14</div>Ejiet un brēciet pēc svešo dievu palīdzības, ko jūs paši esat sev izraudzījuši, lai tie jūs izglābj bēdu brīdī."</div></div>
<div class="par"><div class="verse" verse="15"><div class="verse-label">15</div>Bet Israēla bērni sacīja Tam Kungam: "Mēs esam grēkojuši. Dari ar mums, kā Tev liekas labi, tikai izglāb mūs šoreiz."</div></div>
<div class="par"><div class="verse" verse="16"><div class="verse-label">16</div>Tad tie izmeta no sava vidus svešo tautu dievus, un viņi atkal kalpoja Tam Kungam, un Tas Kungs iežēlojās par Israēla bēdām.</div></div>
<div class="par"><div class="verse" verse="17"><div class="verse-label">17</div>Kad nu amonieši bija saaicināti kopā un tie savas teltis bija uzcēluši Gileādā, bet israēlieši sapulcējušies un novietojušies Micpā,</div></div>
<div class="par"><div class="verse" verse="18"><div class="verse-label">18</div>tad ļaudis, Gileādas vadoņi, sacīja cits citam: "Kurš būs tas vīrs, kas uzsāks cīnīties ar amoniešiem? Tam būs būt par galvu visiem Gileādas iedzīvotājiem!"</div></div>
    </body>
</html>
