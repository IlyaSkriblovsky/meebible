
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad Efraims runāja, visos radās bailes, un viņš bija ieguvis lielu cieņu Israēlā; bet tad viņi krita grēkā ar Baalu un dabūja tādēļ galu.</div></div>
<div class="par"><div class="verse" verse="2"><div class="verse-label">2</div>Bet tagad viņi grēko arvien vairāk; no sava sudraba viņi darina elka dievu tēlus pēc savas iedomas, tas tomēr ir amatnieka roku darbs. Un tomēr viņi augsti teic šos tēlus, sacīdami: "Kas grib šos teļu tēlus skūpstīt, tiem jānes kaujamam upurim dzīvi cilvēki!"</div></div>
<div class="par"><div class="verse" verse="3"><div class="verse-label">3</div>Tādēļ viņi kļūs kā agrīnas rīta miglas vāls, kā rīta rasa, kas jau rīta agrumā izzūd, kā pelavas, ko vējš aizpūš no klona, kā dūmi, kas iziet pa skursteni.</div></div>
<div class="par"><div class="verse" verse="4"><div class="verse-label">4</div>Es turpretī esmu Tas Kungs, tavs Dievs, jau kopš Ēģiptes laikiem. Cita Dieva bez Manis tev nebūs pazīt un arī neviena cita glābēja kā vienīgi Mani.</div></div>
<div class="par"><div class="verse" verse="5"><div class="verse-label">5</div>Es taču gādāju par tevi tuksnesī, saules svelmes izkaltušajā zemē.</div></div>
<div class="par"><div class="verse" verse="6"><div class="verse-label">6</div>Bet, kad viņi nu ir atraduši labas ganības, kad viņi paši ir labi paēduši un kad viņiem arī pašiem tālāk pietiek barības, tad viņu sirds kļūst lepna un viņi Mani aizmirst.</div></div>
<div class="par"><div class="verse" verse="7"><div class="verse-label">7</div>Tad arī Es pret viņiem kļūšu kā lauva, un kā leopards Es gribu viņiem uzglūnēt ceļmalā.</div></div>
<div class="par"><div class="verse" verse="8"><div class="verse-label">8</div>Es viņiem stāšos pretī kā lāču māte, kurai nolaupīti mazuļi, un saplosīšu viņu apcietināto sirdi un aprīšu viņus turpat kā lauva; meža zvēriem būs viņus saplosīt!</div></div>
<div class="par"><div class="verse" verse="9"><div class="verse-label">9</div>Israēl, tu grūd sevi postā; vienīgi Es esmu tavs glābiņš un atbalsts.</div></div>
<div class="par"><div class="verse" verse="10"><div class="verse-label">10</div>Kur tad nu ir tavs ķēniņš, kas tev palīdzētu visās tavās pilsētās? Un kur ir tavi tiesneši, par kuriem tu teici: dod man ķēniņus un vadoņus?</div></div>
<div class="par"><div class="verse" verse="11"><div class="verse-label">11</div>Lai nu arī tā - Es taču tev devu reiz Savās dusmās ķēniņu, un to Es atkal tev atņemšu Savā bargumā!</div></div>
<div class="par"><div class="verse" verse="12"><div class="verse-label">12</div>Sakrāti ir Efraima noziegumi, un saglabāti ir visi viņa grēki.</div></div>
<div class="par"><div class="verse" verse="13"><div class="verse-label">13</div>Viņam būs jāpiedzīvo sāpes kā dzemdētājai, Viņš ir neizpratīgs bērns, jo, kad laiks pienāk, viņš negrib traukties ārā no mātes miesām.</div></div>
<div class="par"><div class="verse" verse="14"><div class="verse-label">14</div>Bet Es gribu atsvabināt viņus no pazemes valsts varas un izglābt no nāves. Nāve, kur ir tava inde un sērgas? Elle, kur ir tavs iznīcības spēks? Un tomēr līdzcietība Manu acu priekšā paliek apslēpta!</div></div>
<div class="par"><div class="verse" verse="15"><div class="verse-label">15</div>Lai gan viņš, Efraims, ir auglīgs brāļu vidū, tad tomēr celsies un brāzīsies pāri viņam Tā Kunga rītenis no tuksneša, tā ka izsīks viņa akas un izžūs viņa avoti, un ienaidnieks izlaupīs un aiznesīs projām no viņa dārgumu krātuves visas dārglietas.</div></div>
    </body>
</html>
