
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pirmajā nedēļas dienā agri no rīta, kad vēl bija tumsa, Marija Magdalēna nāk pie kapa un redz akmeni no kapa noveltu.</div></div>
<div class="par"><div class="verse" verse="2"><div class="verse-label">2</div>Tad viņa skriešus dodas pie Sīmaņa Pētera un otra mācekļa, ko Jēzus mīlēja, un saka tiem: "Viņi To Kungu no kapa paņēmuši, un mēs nezinām, kur viņi To nolikuši."</div></div>
<div class="par"><div class="verse" verse="3"><div class="verse-label">3</div>Tad Pēteris un otrs māceklis devās turp un nāca pie kapa.</div></div>
<div class="par"><div class="verse" verse="4"><div class="verse-label">4</div>Bet abi divi skrēja; un otrs māceklis skrēja ātrāk par Pēteri un pirmais nonāca pie kapa.</div></div>
<div class="par"><div class="verse" verse="5"><div class="verse-label">5</div>Viņš noliecās un redzēja autus tur noliktus, bet pats neiegāja.</div></div>
<div class="par"><div class="verse" verse="6"><div class="verse-label">6</div>Pēc tam, viņam sekodams, nāk arī Sīmanis Pēteris; viņš ieiet kapā un redz autus noliktus</div></div>
<div class="par"><div class="verse" verse="7"><div class="verse-label">7</div>un sviedrautu, ar ko Viņa galva bija apsegta, nevis pie pārējiem autiem noliktu, bet atsevišķi satītu savā vietā.</div></div>
<div class="par"><div class="verse" verse="8"><div class="verse-label">8</div>Tad arī otrs māceklis iegāja, kas pirmais pie kapa bija nācis, redzēja un ticēja.</div></div>
<div class="par"><div class="verse" verse="9"><div class="verse-label">9</div>Jo tie vēl nebija sapratuši rakstus, ka Viņam vajag uzcelties no miroņiem.</div></div>
<div class="par"><div class="verse" verse="10"><div class="verse-label">10</div>Pēc tam abi mācekļi atkal aizgāja mājās.</div></div>
<div class="par"><div class="verse" verse="11"><div class="verse-label">11</div>Bet Marija stāvēja ārā kapa priekšā un raudāja. Un vēl raudādama viņa ieliecās kapā</div></div>
<div class="par"><div class="verse" verse="12"><div class="verse-label">12</div>un redz tur sēžam divus eņģeļus baltās drēbēs, vienu galvgalī un otru kājgalī, tai vietā, kur bija gulējušas Jēzus miesas.</div></div>
<div class="par"><div class="verse" verse="13"><div class="verse-label">13</div>Tie saka viņai: "Sieva, ko raudi?" Viņa tiem saka: "Viņi manu Kungu paņēmuši, un es nezinu, kur viņi To likuši."</div></div>
<div class="par"><div class="verse" verse="14"><div class="verse-label">14</div>To sacījusi, viņa apgriezās un redz Jēzu stāvam, bet nezina, ka tas ir Jēzus.</div></div>
<div class="par"><div class="verse" verse="15"><div class="verse-label">15</div>Jēzus viņai saka: "Sieva, ko tu raudi? Ko tu meklē?" Viņa, domādama, ka tas ir dārznieks, saka Viņam: "Kungs, ja tu Viņu esi aiznesis, tad pasaki man, kur tu Viņu esi licis, lai es Viņu dabūtu!"</div></div>
<div class="par"><div class="verse" verse="16"><div class="verse-label">16</div>Jēzus viņai saka: "Marija!" Viņa apgriezās un ebrejiski saka uz Viņu: "Rabuni" (tas ir: mācītājs)!</div></div>
<div class="par"><div class="verse" verse="17"><div class="verse-label">17</div>Bet Jēzus viņai saka : "Neaizskar Mani, jo Es vēl neesmu aizgājis pie Tēva; bet ej pie Maniem brāļiem un saki tiem: Es aizeimu pie Sava Tēva un jūsu Tēva, pie Sava Dieva un jūsu Dieva."</div></div>
<div class="par"><div class="verse" verse="18"><div class="verse-label">18</div>Tad Marija Magdalēna iet un stāsta mācekļiem: "Es savu Kungu esmu redzējusi, un to Viņš man sacījis."</div></div>
<div class="par"><div class="verse" verse="19"><div class="verse-label">19</div>Šinī pašā pirmajā nedēļas dienā, vakarā, kad mācekļi, bīdamies no jūdiem, bija sapulcējušies aiz aizslēgtām durvīm, nāca Jēzus, stājās viņu vidū un saka viņiem: "Miers ar jums!"</div></div>
<div class="par"><div class="verse" verse="20"><div class="verse-label">20</div>Un, to sacījis, Viņš tiem rādīja Savas rokas un sānus. Tad mācekļi kļuva līksmi, savu Kungu redzēdami.</div></div>
<div class="par"><div class="verse" verse="21"><div class="verse-label">21</div>Tad Jēzus vēlreiz viņiem saka: "Miers ar jums! Kā Tēvs Mani sūtījis, tā Es jūs sūtu."</div></div>
<div class="par"><div class="verse" verse="22"><div class="verse-label">22</div>Un, to sacījis, Viņš dvesa un sacīja viņiem: "Ņemiet Svēto Garu!</div></div>
<div class="par"><div class="verse" verse="23"><div class="verse-label">23</div>Kam jūs grēkus piedosit, tiem tie būs piedoti, kam jūs tos paturēsit, tiem tie paliks."</div></div>
<div class="par"><div class="verse" verse="24"><div class="verse-label">24</div>Bet Toms, viens no divpadsmit, saukts dvīnis, nebija pie viņiem, kad nāca Jēzus.</div></div>
<div class="par"><div class="verse" verse="25"><div class="verse-label">25</div>Tad pārējie mācekļi viņam stāstīja: "Mēs To Kungu esam redzējuši." Bet viņš tiem sacīja: "Ja es neredzu naglu zīmes Viņa rokās un savu pirkstu nelieku naglu rētās un savu roku nelieku Viņa sānos, es neticēšu."</div></div>
<div class="par"><div class="verse" verse="26"><div class="verse-label">26</div>Un pēc astoņām dienām mācekļi atkal bija kopā un arī Toms pie viņiem. Un durvis bija aizslēgtas. Tad Jēzus nāk un stājas viņu vidū un saka: "Miers ar jums!"</div></div>
<div class="par"><div class="verse" verse="27"><div class="verse-label">27</div>Pēc tam Viņš Tomam saka: "Stiep šurp savu pirkstu un aplūko Manas rokas un dod šurp savu roku un liec to Manos sānos, un neesi neticīgs, bet ticīgs!"</div></div>
<div class="par"><div class="verse" verse="28"><div class="verse-label">28</div>Toms atbildēja un sacīja Viņam: "Mans Kungs un Mans Dievs!"</div></div>
<div class="par"><div class="verse" verse="29"><div class="verse-label">29</div>Jēzus viņam saka: "Tāpēc ka tu Mani redzēji, tu ticēji. Svētīgi tie, kas neredz un tomēr tic!"</div></div>
<div class="par"><div class="verse" verse="30"><div class="verse-label">30</div>Vēl daudz citu zīmju Jēzus darīja Savu mācekļu priekšā, kas nav aprakstītas šinī grāmatā.</div></div>
<div class="par"><div class="verse" verse="31"><div class="verse-label">31</div>Bet šīs ir rakstītas, lai jūs ticētu, ka Jēzus ir Kristus, Dieva Dēls, un lai jūs, pie ticības nākuši, dzīvību iegūtu Viņa Vārdā.</div></div>
    </body>
</html>
