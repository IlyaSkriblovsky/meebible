
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Sauc vien, varbūt radīsies kāds, kas tev atbildēs? Uz kuru no svētajiem eņģeļiem tu gribi savu skatu vērst?</div></div>
<div class="par"><div class="verse" verse="2"><div class="verse-label">2</div>Tik tiešām, nelgu nokauj sirdēsti, un vientiesīgo nogalina viņa pārmērīgā dedzība.</div></div>
<div class="par"><div class="verse" verse="3"><div class="verse-label">3</div>Es esmu gan redzējis arī nelgu iesakņojamies, bet drīz vien man bija jānolād viņa miteklis.</div></div>
<div class="par"><div class="verse" verse="4"><div class="verse-label">4</div>Viņa bērniem nebija nekāda atbalsta, tiesas priekšā vārtos tie tika samīti, jo nebija neviena glābēja.</div></div>
<div class="par"><div class="verse" verse="5"><div class="verse-label">5</div>Viņa pļāvumu apēda trūkuma cietējs, pat no ērkšķu vidus tie to izņēma, un plēsīgie tvēra pēc viņa mantības.</div></div>
<div class="par"><div class="verse" verse="6"><div class="verse-label">6</div>Jo nelaime neizaug no zemes pīšļiem, un ciešanas nedzen asnus no druvas,</div></div>
<div class="par"><div class="verse" verse="7"><div class="verse-label">7</div>bet cilvēks pats rada ciešanas, un kā dzirkstis tās uzlido jo augstu.</div></div>
<div class="par"><div class="verse" verse="8"><div class="verse-label">8</div>Bet es gan censtos iet klāt Dievam, un savu lietu es celtu priekšā Dievam,</div></div>
<div class="par"><div class="verse" verse="9"><div class="verse-label">9</div>Tam, kas dara jo varenas lietas, kuras nav izdibināmas, un brīnuma darbus bez skaita,</div></div>
<div class="par"><div class="verse" verse="10"><div class="verse-label">10</div>Viņam, kas liek lietum nolīt pār zemes virsu un kas pavēl debesu veldzei sniegt spirdzinājumu druvām līdzīgi tam,</div></div>
<div class="par"><div class="verse" verse="11"><div class="verse-label">11</div>kā Viņš liek augstāk pacelties zemajiem un liek kādreiz noskumušajiem priecāties par augstāko laimi;</div></div>
<div class="par"><div class="verse" verse="12"><div class="verse-label">12</div>Viņam, kas neliek izdoties viltnieku nodomam, tā ka viņu rokas negūst panākumu;</div></div>
<div class="par"><div class="verse" verse="13"><div class="verse-label">13</div>Viņam, kas notver gudros viņu viltībās, tā ka viltīgie pārsteidzas paši savos viltus nolūkos:</div></div>
<div class="par"><div class="verse" verse="14"><div class="verse-label">14</div>dienu tie saduras ar tumsu, un pašā dienas vidū viņi grābstās kā nakts laikā.</div></div>
<div class="par"><div class="verse" verse="15"><div class="verse-label">15</div>Viņš ir tas, kas izglābj no zobena, no viņu mutes, un nabago no stiprā rokas.</div></div>
<div class="par"><div class="verse" verse="16"><div class="verse-label">16</div>Un tā nelaimīgajam atkal rodas cerība, jo aplamība pati aizdara savu muti.</div></div>
<div class="par"><div class="verse" verse="17"><div class="verse-label">17</div>Redzi, svētīgs tas cilvēks, kuru Dievs pārmāca, tāpēc nenonicini tā Visuvarenā pārmācības,</div></div>
<div class="par"><div class="verse" verse="18"><div class="verse-label">18</div>jo Viņš gan ievaino, bet arī pārsien, ja Viņš ko sasit, tad Viņa roka atkal dziedina.</div></div>
<div class="par"><div class="verse" verse="19"><div class="verse-label">19</div>Sešos grūtumos Viņš tevi paglābs, bet septītajā vairs bēdas tevi neskars.</div></div>
<div class="par"><div class="verse" verse="20"><div class="verse-label">20</div>Un bada dienā Viņš tevi izglābs no nāves, bet kara laikā no zobena varas.</div></div>
<div class="par"><div class="verse" verse="21"><div class="verse-label">21</div>No ļaunām mēlēm tu būsi drošs, un tev nebūs jābīstas no izpostīšanas, ka tā tevi sasniegs.</div></div>
<div class="par"><div class="verse" verse="22"><div class="verse-label">22</div>Tā tu drīkstēsi smieties par postu un dārgiem laikiem, un no lauku zvēriem tev nebūs ko bīties,</div></div>
<div class="par"><div class="verse" verse="23"><div class="verse-label">23</div>jo tev ir sava draudzība ar tīruma akmeņiem, bet plēsīgie zvēri sadzīvo ar tevi mierā.</div></div>
<div class="par"><div class="verse" verse="24"><div class="verse-label">24</div>Un tagad tu atzīsi, ka tava telts ir drošībā, un, kad tu apstaigā savu pagalmu, tu redzi, ka tev nenieka netrūkst,</div></div>
<div class="par"><div class="verse" verse="25"><div class="verse-label">25</div>un tu piedzīvosi, ka tavu pēcnācēju būs daudz, un to, kas no tevis būs cēlušies, ir tik, cik zāles virs zemes.</div></div>
<div class="par"><div class="verse" verse="26"><div class="verse-label">26</div>Un vecuma pilnbriedā tu ieslīgsi kapā, kā top ievākts nobriedumu sasniedzis kūlītis.</div></div>
<div class="par"><div class="verse" verse="27"><div class="verse-label">27</div>Redzi, to mēs esam izdibinājuši, klausi to un paturi labi vērā!"</div></div>
    </body>
</html>
