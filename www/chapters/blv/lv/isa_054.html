
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>"Gavilē, tu neauglīgā, kas neesi bērnus dzemdējusi! Priecājies un līksmojies, tu, kas nepazīsti dzemdību sāpes! Jo vientulei būs vairāk bērnu nekā precētai!" saka Tas Kungs.</div></div>
<div class="par"><div class="verse" verse="2"><div class="verse-label">2</div>Paplašini savas telts vietu un izplet jo plaši savas telts pārsegu, pagarini savas telts virves un nostiprini jo spēcīgi savas telts mietus un stabus!</div></div>
<div class="par"><div class="verse" verse="3"><div class="verse-label">3</div>Jo tu izplatīsies pa labi un pa kreisi, tavs dzimums iemantos veselas tautas un no jauna apdzīvos tuksnešainās pilsētas.</div></div>
<div class="par"><div class="verse" verse="4"><div class="verse-label">4</div>Nebīsties, jo tev nebūs jāpieviļas, tev nav jākaunas, jo tev nebūs jānosarkst! Tu aizmirsīsi savas jaunības kaunu, un tev nenāksies vairs pieminēt savas atraitnes laika negodu!</div></div>
<div class="par"><div class="verse" verse="5"><div class="verse-label">5</div>Jo tavs laulāts vīrs ir tavs radītājs, Tas Kungs Cebaots ir Viņa vārds. Un tavs Pestītājs ir Israēla Svētais, Viņu sauc par visas pasaules Dievu.</div></div>
<div class="par"><div class="verse" verse="6"><div class="verse-label">6</div>Jo Tas Kungs sauc tevi atpakaļ kā atstātu laulātu draudzeni un sirdī dziļi noskumušu sievu. "Kā gan varētu atstāt savu jaunības mīlestību?" saka tavs Dievs.</div></div>
<div class="par"><div class="verse" verse="7"><div class="verse-label">7</div>"Tikai mazu brīdi Es tevi atstāju, bet ar sirsnīgu apžēlošanos par tevi Es tevi pieņemšu atkal atpakaļ;</div></div>
<div class="par"><div class="verse" verse="8"><div class="verse-label">8</div>dusmu uzplūdumā Es tev mazu brīdi apslēpu Savu vaigu, bet ar mūžīgu žēlastību Es par tevi atkal apžēlošos," saka Tas Kungs, tavs Pestītājs.</div></div>
<div class="par"><div class="verse" verse="9"><div class="verse-label">9</div>"Tas notiks kā Noas plūdu laikā. Kā Es toreiz zvērēju, ka Noas ūdeņi vairs nepārplūdinās zemi, tā Es tagad zvēru - uz tevi vairs nedusmošos un tevi nerāšu.</div></div>
<div class="par"><div class="verse" verse="10"><div class="verse-label">10</div>Lai arī kalni atkāptos un pakalni sakustētos, bet Mana žēlastība neatkāpsies no tevis un Mana miera derība nešķobīsies," saka Tas Kungs, tavs apžēlotājs.</div></div>
<div class="par"><div class="verse" verse="11"><div class="verse-label">11</div>"Tu saliektā, dzīves vētru daudz mētātā, tu nekad neiepriecinātā! Redzi, Es likšu tavus akmeņus zināmas rotas rakstā un safīrus tev pamatos.</div></div>
<div class="par"><div class="verse" verse="12"><div class="verse-label">12</div>Es celšu tavus torņus no kristāla un tavus vārtus no rubīniem un iezīmēšu visas tavas robežas ar dārgakmeņiem.</div></div>
<div class="par"><div class="verse" verse="13"><div class="verse-label">13</div>Visi tavi dēli būs Tā Kunga mācīti, un liels būs tavu dēlu miers.</div></div>
<div class="par"><div class="verse" verse="14"><div class="verse-label">14</div>Tu spēcīgi balstīsies savā taisnīgumā. Atraisies no bailēm, jo tev vairs ne no kā nav jābīstas; esi tālu projām no šausmām un briesmām, jo tās tev neuzbruks!</div></div>
<div class="par"><div class="verse" verse="15"><div class="verse-label">15</div>Zini, ja pret tevi kāds vērš uzbrukumu, tas nenāk no Manis; kas saceļas pret tevi, tas kritīs tevis dēļ.</div></div>
<div class="par"><div class="verse" verse="16"><div class="verse-label">16</div>Redzi, Es radīju kalēju, kas uzpūš oglēs uguni un kaldina pēc sava amata ieročus. Es radīju arī postītāju, kas tos saposta.</div></div>
<div class="par"><div class="verse" verse="17"><div class="verse-label">17</div>Nevienam ierocim, kas vērsts pret tevi, neizdosies tevi pieveikt, un ikvienu mēli, kas uzstāsies tiesā pret tevi, tu noraidīsi kā netaisnu liecību. Tas ir Tā Kunga kalpu mantojums un Mana svētība, kas tos pavadīs," saka Tas Kungs.</div></div>
    </body>
</html>
