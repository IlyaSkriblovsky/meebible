
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad Jāzeps nespēja vairs valdīties to priekšā, kas ap viņu stāvēja, un viņš sauca: "Lai aiziet visi, kas pie manis!" Tad neviena vairs nebija pie viņa, kad Jāzeps devās pazīstams saviem brāļiem.</div></div>
<div class="par"><div class="verse" verse="2"><div class="verse-label">2</div>Un viņš pacēla savu balsi un sāka raudāt, tā ka to dzirdēja ēģiptieši un to dzirdēja faraona nams.</div></div>
<div class="par"><div class="verse" verse="3"><div class="verse-label">3</div>Un Jāzeps sacīja saviem brāļiem: "Es esmu Jāzeps! Vai mans tēvs vēl ir dzīvs?" Bet viņa brāļi nespēja atbildēt, jo tik iztrūkušies tie bija, viņa priekšā stāvot.</div></div>
<div class="par"><div class="verse" verse="4"><div class="verse-label">4</div>Un Jāzeps sacīja saviem brāļiem: "Nāciet tuvāk klāt!" Un tie pienāca. Un viņš sacīja: "Es esmu Jāzeps, jūsu brālis, kuru jūs pārdevāt uz Ēģipti.</div></div>
<div class="par"><div class="verse" verse="5"><div class="verse-label">5</div>Bet tagad neesiet apbēdināti un nebīstieties, ka jūs mani esat šurp pārdevuši, jo Dievs mani šurp sūtījis, lai jums saglabātu dzīvību.</div></div>
<div class="par"><div class="verse" verse="6"><div class="verse-label">6</div>Jo šis ir otrais bada gads šinī zemē, un vēl būs pieci gadi, kuros nebūs nedz aršanas, nedz pļaušanas.</div></div>
<div class="par"><div class="verse" verse="7"><div class="verse-label">7</div>Bet Dievs mani jums pa priekšu ir sūtījis, lai jums būtu palikšana virs zemes un jums saglabātu dzīvu lielu izglābto pulku.</div></div>
<div class="par"><div class="verse" verse="8"><div class="verse-label">8</div>Tā ne jūs mani šurp esat sūtījuši, bet Dievs, un Viņš mani ir iecēlis faraonam par tēvu un par kungu visam viņa namam, un par valdnieku pār visu Ēģiptes zemi.</div></div>
<div class="par"><div class="verse" verse="9"><div class="verse-label">9</div>Steidzieties atgriezties pie mana tēva un sakiet viņam: to tev liek teikt tavs dēls Jāzeps: Dievs mani ir nolicis par kungu visai Ēģiptes zemei; nāc pie manis un nevilcinies!</div></div>
<div class="par"><div class="verse" verse="10"><div class="verse-label">10</div>Tu dzīvosi Gošenes zemē un būsi man tuvu, gan tu, gan tavi bērni, gan tavi bērnubērni, gan tavi sīklopi, gan tavi liellopi, gan viss, kas tev pieder.</div></div>
<div class="par"><div class="verse" verse="11"><div class="verse-label">11</div>Un es tevi apgādāšu tur ar uzturu, ka tu nekļūsti nabags, nedz tu, nedz tavs nams, nedz kas tev ir, jo vēl būs pieci bada gadi.</div></div>
<div class="par"><div class="verse" verse="12"><div class="verse-label">12</div>Jūsu acis redz, un mana brāļa Benjamīna acis redz, ka tā ir mana mute, kas uz jums runā.</div></div>
<div class="par"><div class="verse" verse="13"><div class="verse-label">13</div>Un stāstiet manam tēvam par visu manu godību Ēģiptes zemē un par visu, ko jūs esat redzējuši; steidzieties, noejiet pie mana tēva!"</div></div>
<div class="par"><div class="verse" verse="14"><div class="verse-label">14</div>Un viņš krita Benjamīnam, savam brālim, ap kaklu un raudāja; un Benjamīns raudāja pie viņa krūts.</div></div>
<div class="par"><div class="verse" verse="15"><div class="verse-label">15</div>Un viņš skūpstīja visus savus brāļus un, to darīdams, raudāja. Pēc tam viņa brāļi runāja ar to.</div></div>
<div class="par"><div class="verse" verse="16"><div class="verse-label">16</div>Un šī ziņa kļuva zināma faraona namā, proti, ka atnākuši Jāzepa brāļi. Un tas patika faraonam un viņa kalpiem.</div></div>
<div class="par"><div class="verse" verse="17"><div class="verse-label">17</div>Un faraons sacīja Jāzepam: "Saki tā saviem brāļiem: dariet to, apseglojiet savus lopus un dodieties ceļā, un ejiet uz Kānaāna zemi.</div></div>
<div class="par"><div class="verse" verse="18"><div class="verse-label">18</div>Paņemiet savu tēvu un savu iedzīvi un nāciet pie manis: un es jums gribu dot Ēģiptes zemes labumu, un jūs ēdīsit šīs zemes labumu.</div></div>
<div class="par"><div class="verse" verse="19"><div class="verse-label">19</div>Un tu pavēli: tā jums būs darīt, ņemiet sev līdzi no Ēģiptes zemes ratus saviem bērniem un sievām un atvediet savu tēvu, un nāciet paši.</div></div>
<div class="par"><div class="verse" verse="20"><div class="verse-label">20</div>Lai jūsu acīm nav žēl jūsu iedzīves, jo visas Ēģiptes zemes labumi būs jūsu."</div></div>
<div class="par"><div class="verse" verse="21"><div class="verse-label">21</div>Un Israēla bēni darīja tā, un Jāzeps deva tiem ratus, kā faraons to bija teicis, un deva tiem ceļamaizi līdzi ceļā.</div></div>
<div class="par"><div class="verse" verse="22"><div class="verse-label">22</div>Un ikvienam viņš deva savu drēbju kārtu, bet Benjamīnam viņš deva trīs simti seķeļu sudraba naudas un piecas drēbju kārtas.</div></div>
<div class="par"><div class="verse" verse="23"><div class="verse-label">23</div>Un savam tēvam viņš vēl sūtīja desmit ēzeļus, kas nesa dāvanas no Ēģiptes dārgumiem, desmit ēzeļu mātes, apkrautas ar labību, pārtiku un ceļamaizi tēvam.</div></div>
<div class="par"><div class="verse" verse="24"><div class="verse-label">24</div>Tad viņš atlaida savus brāļus, un tie aizgāja, bet viņš tiem sacīja: "Ceļā būdami, esiet bez bailēm."</div></div>
<div class="par"><div class="verse" verse="25"><div class="verse-label">25</div>Tā viņi aizgāja no Ēģiptes un nonāca Kānaāna zemē pie sava tēva Jēkaba.</div></div>
<div class="par"><div class="verse" verse="26"><div class="verse-label">26</div>Un tie pavēstīja viņam: "Jāzeps vēl ir dzīvs, un tas valda pār visu Ēģiptes zemi!" Bet viņa sirds neiesila, jo viņš tiem nespēja ticēt.</div></div>
<div class="par"><div class="verse" verse="27"><div class="verse-label">27</div>Bet, kad tie atstāstīja viņam visus Jāzepa vārdus, kurus tas bija runājis uz viņiem, un tas ieraudzīja ratus, ko Jāzeps bija atsūtījis, lai aizvestu viņu, tad viņu tēva, Jēkaba, gars atdzīvojās.</div></div>
<div class="par"><div class="verse" verse="28"><div class="verse-label">28</div>Un Israēls sacīja: "Pietiek! Mans dēls Jāzeps vēl ir dzīvs. Es celšos, lai viņu redzētu, pirms mirstu."</div></div>
    </body>
</html>
