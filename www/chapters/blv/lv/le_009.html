
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un notika, astotajā dienā Mozus aicināja Āronu un viņa dēlus un Israēla vecajus.</div></div>
<div class="par"><div class="verse" verse="2"><div class="verse-label">2</div>Un viņš sacīja Āronam: "Ņem jaunu vērsi par grēku upuri un aunu par dedzināmo upuri, kas abi ir bez vainas, un atved tos Tam Kungam.</div></div>
<div class="par"><div class="verse" verse="3"><div class="verse-label">3</div>Un Israēla bērniem saki: ņemiet āzi par grēku upuri un gadu vecu telēnu un avi, kuri bez vainas, par dedzināmo upuri,</div></div>
<div class="par"><div class="verse" verse="4"><div class="verse-label">4</div>un vērsi un aunu par kaujamo pateicības upuri Tā Kunga priekšā, un ēdamo upuri, iejautu eļļā, jo Tas Kungs jums šodien parādīsies."</div></div>
<div class="par"><div class="verse" verse="5"><div class="verse-label">5</div>Un viņi paņēma, ko Mozus bija pavēlējis pie Saiešanas telts durvīm, un visa draudze tuvojās un nostājās Tā Kunga priekšā.</div></div>
<div class="par"><div class="verse" verse="6"><div class="verse-label">6</div>Un Mozus sacīja: "Šī ir Tā Kunga dotā pavēle, ko jums būs darīt, lai Tā Kunga godība jums parādītos."</div></div>
<div class="par"><div class="verse" verse="7"><div class="verse-label">7</div>Un Mozus sacīja Āronam: "Tuvojies altārim un izpildi tu savu grēku upura un dedzināmā upura kārtību, un izdari salīdzināšanu sevis un tautas labad, tad upurē upuri par tautu un izdari salīdzināšanu viņu labad, kā Tas Kungs to ir pavēlējis."</div></div>
<div class="par"><div class="verse" verse="8"><div class="verse-label">8</div>Un Ārons tuvojās altārim un nokāva grēka upura teļu, kas tam bija.</div></div>
<div class="par"><div class="verse" verse="9"><div class="verse-label">9</div>Un Ārona dēli pienesa viņam asinis, un viņš iemērca savu pirkstu asinīs un lika tās uz altāra ragiem, un pēc tam viņš izlēja asinis uz altāra grīdas.</div></div>
<div class="par"><div class="verse" verse="10"><div class="verse-label">10</div>Bet grēku upura taukus un nieres, un taukus, kas pār aknām, viņš lika sadedzināt uz altāra, kā Tas Kungs to Mozum bija pavēlējis.</div></div>
<div class="par"><div class="verse" verse="11"><div class="verse-label">11</div>Bet gaļu un ādu viņš sadedzināja ugunī ārpus nometnes.</div></div>
<div class="par"><div class="verse" verse="12"><div class="verse-label">12</div>Pēc tam viņš nokāva dedzināmo upuri, un Ārona dēli nesa viņam klāt asinis, un viņš tās slacīja pār altāri no visām pusēm.</div></div>
<div class="par"><div class="verse" verse="13"><div class="verse-label">13</div>Un tie pienesa viņam gabalos sadalītu dedzināmo upuri ar tā galvu, un šie gabali tika sadedzināti uz altāra kā dedzināmais upuris.</div></div>
<div class="par"><div class="verse" verse="14"><div class="verse-label">14</div>Un viņš mazgāja tā iekšas un kājas un sadedzināja tās uz altāra virs dedzināmā upura.</div></div>
<div class="par"><div class="verse" verse="15"><div class="verse-label">15</div>Pēc tam viņš ņēma upuri priekš ļaudīm, grēku upura āzi, kas bija nesams ļaužu dēļ, viņš to nokāva un pienesa kā grēku upuri tāpat kā to pirmo.</div></div>
<div class="par"><div class="verse" verse="16"><div class="verse-label">16</div>Un viņš pienesa dedzināmo upuri un to sataisīja pēc likumīgās kārtības.</div></div>
<div class="par"><div class="verse" verse="17"><div class="verse-label">17</div>Un viņš pienesa ēdamo upuri un pildīja savas rokas, un viņš upurēja to uz altāra kā dedzināmo upuri, gluži kā no rīta.</div></div>
<div class="par"><div class="verse" verse="18"><div class="verse-label">18</div>Pēc tam viņš nokāva vērsi un aunu, kas bija tautas kaujamais pateicības upuris, un Ārona dēli pienesa viņam asinis, tās viņš slacīja no visām pusēm pār altāri,</div></div>
<div class="par"><div class="verse" verse="19"><div class="verse-label">19</div>un vērša taukus un auna tauko asti, un tos taukus, kuri apklāj iekšas un nieres, un taukus, kas pār aknām,</div></div>
<div class="par"><div class="verse" verse="20"><div class="verse-label">20</div>un viņi lika šos taukus uz krūts gabaliem un aizdedzināja taukus uz altāra.</div></div>
<div class="par"><div class="verse" verse="21"><div class="verse-label">21</div>Bet krūts gabalus un labo pleci Ārons šūpoja šurpu turpu kā līgojamo upuri Tā Kunga priekšā, kā Mozus bija to pavēlējis.</div></div>
<div class="par"><div class="verse" verse="22"><div class="verse-label">22</div>Pēc tam Ārons pacēla savu roku pār tautu, un viņš to svētīja; pēc tam viņš devās lejup, kad grēku upuris, dedzināmais upuris un kaujamais pateicības upuris bija upurēti.</div></div>
<div class="par"><div class="verse" verse="23"><div class="verse-label">23</div>Un Mozus un Ārons iegāja Saiešanas teltī; tad tie atkal iznāca ārā un svētīja tautu. Un Tā Kunga godība kļuva redzama visai tautai.</div></div>
<div class="par"><div class="verse" verse="24"><div class="verse-label">24</div>Uguns izgāja no Tā Kunga un aprija uz altāra gan dedzināmo upuri, gan taukus. Un visa tauta to redzēja, tie iekliedzās gavilēs un krita uz sava vaiga.</div></div>
    </body>
</html>
