
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Izsūti vīrus, kas lai izlūko Kānaāna zemi, ko Es Israēla bērniem dodu; pa vienam vīram no katras cilts, un izsūti tos, bet viņiem visiem ir jābūt vadoņiem."</div></div>
<div class="par"><div class="verse" verse="3"><div class="verse-label">3</div>Tad Mozus tos izsūtīja pēc Tā Kunga pavēles no Pāranas tuksneša; visi šie vīri bija Israēla bērnu vadītāji.</div></div>
<div class="par"><div class="verse" verse="4"><div class="verse-label">4</div>Un šie ir viņu vārdi: no Rūbena cilts - Samua, Zakura dēls;</div></div>
<div class="par"><div class="verse" verse="5"><div class="verse-label">5</div>no Simeona cilts - Safats, Horija dēls;</div></div>
<div class="par"><div class="verse" verse="6"><div class="verse-label">6</div>no Jūdas cilts - Kālebs, Jefunnas dēls;</div></div>
<div class="par"><div class="verse" verse="7"><div class="verse-label">7</div>no Isašara cilts - Īgals, Jāzepa dēls;</div></div>
<div class="par"><div class="verse" verse="8"><div class="verse-label">8</div>no Efraima cilts - Hozejs, Nūna dēls;</div></div>
<div class="par"><div class="verse" verse="9"><div class="verse-label">9</div>no Benjamīna cilts - Paltijs, Rapuas dēls;</div></div>
<div class="par"><div class="verse" verse="10"><div class="verse-label">10</div>no Zebulona cilts - Gadiēls, Sodija dēls;</div></div>
<div class="par"><div class="verse" verse="11"><div class="verse-label">11</div>no Jāzepa cilts, tas ir, no Manases cilts - Gadijs, Sūsija dēls;</div></div>
<div class="par"><div class="verse" verse="12"><div class="verse-label">12</div>no Dana cilts - Amiēls, Gemalija dēls;</div></div>
<div class="par"><div class="verse" verse="13"><div class="verse-label">13</div>no Ašera cilts - Seturs, Mihaēla dēls;</div></div>
<div class="par"><div class="verse" verse="14"><div class="verse-label">14</div>no Naftaļa cilts - Nahbijs, Vapsija dēls;</div></div>
<div class="par"><div class="verse" verse="15"><div class="verse-label">15</div>no Gada cilts - Geuēls, Mahija dēls.</div></div>
<div class="par"><div class="verse" verse="16"><div class="verse-label">16</div>Šie ir to vīru vārdi, kurus Mozus izsūtīja izlūkot zemi. Un Mozus nosauca Hozeju, Nūna dēlu, vārdā Jozua.</div></div>
<div class="par"><div class="verse" verse="17"><div class="verse-label">17</div>Un Mozus tos izsūtīja izlūkot Kānaāna zemi, un viņš tiem sacīja: "Ejiet no šejienes uz Negebu - dienvidu apgabalu un tad virzieties augšup uz kalniem;</div></div>
<div class="par"><div class="verse" verse="18"><div class="verse-label">18</div>un tad apskatiet, kāda tā zeme un kādi tās iedzīvotāji, vai tā tauta ir stipra vai vāja; vai to ir maz, vai to ir daudz;</div></div>
<div class="par"><div class="verse" verse="19"><div class="verse-label">19</div>un kāda ir pati tā zeme, kurā tie dzīvo, vai tā ir laba, vai tā ir nederīga, un kādas tur ir pilsētas, kurās tie dzīvo, vai tie dzīvo atklātās nometnēs vai mūriem nocietinātās stiprās pilīs;</div></div>
<div class="par"><div class="verse" verse="20"><div class="verse-label">20</div>un kāda zemes augsne, vai trekna vai liesa, vai tur ir atrodami koki vai ne. Esiet droši un ņemiet arī no zemes augļiem!" Bija pirmo vīnogu laiks.</div></div>
<div class="par"><div class="verse" verse="21"><div class="verse-label">21</div>Un tie aizgāja un izlūkoja no Cina tuksneša līdz Rehobai ceļā uz Hamatu.</div></div>
<div class="par"><div class="verse" verse="22"><div class="verse-label">22</div>Un tie iegāja Negebā un no turienes devās uz Hebronu, un tur mita Ahimans, Sešijs un Talmajs, Anaka bērni. Bet Hebronas pilsēta bija celta septiņus gadus pirms Coānas Ēģiptes zemē.</div></div>
<div class="par"><div class="verse" verse="23"><div class="verse-label">23</div>Un tie nonāca līdz Eškolas upei un tur nogrieza vienu vīnogulāja stīgu ar vīnogu ķekaru, un to nesa divi, uzvēruši uz nesamās kārts, tāpat arī granātābolus un vīģes.</div></div>
<div class="par"><div class="verse" verse="24"><div class="verse-label">24</div>Šī vieta tika nosaukta Eškolas ieleja pēc tā vīnogu ķekara, ko Israēla bērni te nogrieza.</div></div>
<div class="par"><div class="verse" verse="25"><div class="verse-label">25</div>Un tie griezās atpakaļ no zemes izlūkošanas pēc četrdesmit dienām.</div></div>
<div class="par"><div class="verse" verse="26"><div class="verse-label">26</div>Un tie nāca un gāja pie Mozus un Ārona un pie visas Israēla bērnu draudzes Pāranas tuksnesī - Kadešā, un tie atnesa viņam un visai draudzei vēstījumu un rādīja arī viņiem tās zemes augļus.</div></div>
<div class="par"><div class="verse" verse="27"><div class="verse-label">27</div>Un viņi tam izstāstīja un sacīja: "Tiešām, mēs nogājām tai zemē, kurp tu mūs sūtīji, un patiesi - tur tek piens un medus, un šie ir tās zemes augļi.</div></div>
<div class="par"><div class="verse" verse="28"><div class="verse-label">28</div>Tikai stipra gan ir tā tauta, kas tanī zemē dzīvo, un pilsētas ir stipri nocietinātas un ļoti lielas, un mēs arī tur redzējām Anaka bērnus.</div></div>
<div class="par"><div class="verse" verse="29"><div class="verse-label">29</div>Un Negebā dzīvo amalekieši, bet kalnos dzīvo hetieši, jebusieši un amorieši, bet kānaānieši dzīvo pie jūras un Jordānas krastos."</div></div>
<div class="par"><div class="verse" verse="30"><div class="verse-label">30</div>Tad Kālebs apklusināja tautu Mozus priekšā un sacīja: "Mēs iedami iesim uz turieni, un mēs to arī iegūsim, jo mēs ar varu to ieņemsim!"</div></div>
<div class="par"><div class="verse" verse="31"><div class="verse-label">31</div>Bet tie vīri, kas kopā ar viņu bija gājuši, sacīja: "Mēs nespēsim turp nokļūt, cīnoties pret šo tautu, jo tie ir stiprāki nekā mēs."</div></div>
<div class="par"><div class="verse" verse="32"><div class="verse-label">32</div>Un tie izlaida nelabu slavu par to zemi, kuru tie bija izlūkojuši, starp Israēla bērniem, tā sacīdami: "Tā zeme, ko mēs kā izlūki esam pārstaigājuši, ir zeme, kas aprij savus iedzīvotājus, un visi ļaudis, ko mēs tur esam redzējuši, ir milzīga auguma vīri;</div></div>
<div class="par"><div class="verse" verse="33"><div class="verse-label">33</div>un tur mēs arī esam redzējuši milžus, Anaka dēlus, no milžu cilts; mēs bijām savās acīs kā siseņi, un tādi paši mēs bijām arī viņu acīs."</div></div>
    </body>
</html>
