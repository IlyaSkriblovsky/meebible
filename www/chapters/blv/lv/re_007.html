
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc tam es redzēju četrus eņģeļus stāvam četros zemes stūros, turot četrus zemes vējus, lai vējš nepūstu ne pār zemi, ne jūru, ne pār kādu koku.</div></div>
<div class="par"><div class="verse" verse="2"><div class="verse-label">2</div>Un es redzēju citu eņģeli uzkāpjam no saules lēkta puses. Viņš turēja dzīvā Dieva zīmogu; viņš sauca skaņā balsī četriem eņģeļiem, kam bija dots maitāt zemi un jūru:</div></div>
<div class="par"><div class="verse" verse="3"><div class="verse-label">3</div>"Nesamaitājiet zemi, ne jūru, ne kokus, kamēr mēs apzīmogosim mūsu Dieva kalpus uz viņu pierēm."</div></div>
<div class="par"><div class="verse" verse="4"><div class="verse-label">4</div>Tad es dzirdēju apzīmogoto skaitu: simts četrdesmit četri tūkstoši bija apzīmogoti no visām Israēla bērnu ciltīm.</div></div>
<div class="par"><div class="verse" verse="5"><div class="verse-label">5</div>No Jūdas cilts divpadsmit tūkstoši apzīmogoti, no Rūbena cilts divpadsmit tūkstoši, no Gada cilts divpadsmit tūkstoši,</div></div>
<div class="par"><div class="verse" verse="6"><div class="verse-label">6</div>no Ašera cilts divpadsmit tūkstoši, no Naftaļa cilts divpadsmit tūkstoši, no Manases cilts divpadsmit tūkstoši,</div></div>
<div class="par"><div class="verse" verse="7"><div class="verse-label">7</div>no Simeona cilts divpadsmit tūkstoši, no Levija cilts divpadsmit tūkstoši, no Isašara cilts divpadsmit tūkstoši,</div></div>
<div class="par"><div class="verse" verse="8"><div class="verse-label">8</div>no Zebulona cilts divpadsmit tūkstoši, no Jāzepa cilts divpadsmit tūkstoši, no Benjamīna cilts divpadsmit tūkstoši apzīmogoti.</div></div>
<div class="par"><div class="verse" verse="9"><div class="verse-label">9</div>Pēc tam es redzēju, un raugi: liels pulks, ko saskaitīt neviens nevarēja, no visām tautām, no ciltīm, tautībām un valodām stāvēja goda krēsla priekšā un Jēra priekšā, apģērbti baltās drēbēs un ar palmu zariem rokās un</div></div>
<div class="par"><div class="verse" verse="10"><div class="verse-label">10</div>sauca skaņā balsī: "Pestīšana pieder mūsu Dievam, kas sēd goda krēslā, un Jēram."</div></div>
<div class="par"><div class="verse" verse="11"><div class="verse-label">11</div>Visi eņģeļi stāvēja ap goda krēslu, ap vecajiem un dzīvajām būtnēm un metās uz sava vaiga goda krēsla priekšā un lūdza Dievu, sacīdami:</div></div>
<div class="par"><div class="verse" verse="12"><div class="verse-label">12</div>"Āmen, teikšana un slava, gudrība un pateicība, gods, vara un spēks mūsu Dievam mūžu mūžos! Āmen!"</div></div>
<div class="par"><div class="verse" verse="13"><div class="verse-label">13</div>Tad viens no vecajiem sacīja man: "Tie, kas ģērbti baltās drēbēs, kas viņi un no kurienes viņi nākuši?"</div></div>
<div class="par"><div class="verse" verse="14"><div class="verse-label">14</div>Es viņam atbildēju: "Mans Kungs, tu to zini!" Un viņš man sacīja: "Šie ir tie, kas nākuši no lielām bēdām un savas drēbes mazgājuši un tās balinājuši Jēra asinīs.</div></div>
<div class="par"><div class="verse" verse="15"><div class="verse-label">15</div>Tāpēc tie ir Dieva goda krēsla priekšā un kalpo Viņam dienām un naktīm Viņa templī, un Tas, kas sēd goda krēslā, mājos pie viņiem.</div></div>
<div class="par"><div class="verse" verse="16"><div class="verse-label">16</div>Tiem vairs nebūs bada, tiem vairs neslāps, ne saule, ne cits kāds karstums tos nespiedīs,</div></div>
<div class="par"><div class="verse" verse="17"><div class="verse-label">17</div>jo Jērs, kas pašā vidū, goda krēsla priekšā, tos ganīs un tos vedīs pie dzīvības ūdens avotiem, un Dievs nožāvēs visas asaras no viņu acīm."</div></div>
    </body>
</html>
