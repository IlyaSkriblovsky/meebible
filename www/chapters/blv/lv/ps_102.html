
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Nelaimīga cilvēka lūgšana, kad tas izmisumā nāk ar savām žēlabām Tā Kunga priekšā.</div></div>
<div class="par"><div class="verse" verse="2"><div class="verse-label">2</div>Klausi, ak, Kungs, manu lūgšanu, manas vaimanas lai nāk Tavā priekšā!</div></div>
<div class="par"><div class="verse" verse="3"><div class="verse-label">3</div>Neapslēp man Savu vaigu bēdu laikā, piegriez man Savu ausi, kad es Tevi piesaucu, steidz paklausīt mani!</div></div>
<div class="par"><div class="verse" verse="4"><div class="verse-label">4</div>Ak, manas dienas ir izkūpējušas kā dūmi, mani kauli izdeguši līdzīgi pagalei.</div></div>
<div class="par"><div class="verse" verse="5"><div class="verse-label">5</div>Satriekta ir mana sirds, izkaltusi kā zāle, es pat aizmirstu ēst savu maizi.</div></div>
<div class="par"><div class="verse" verse="6"><div class="verse-label">6</div>No vaimanām mani kauli līp man pie manas miesas.</div></div>
<div class="par"><div class="verse" verse="7"><div class="verse-label">7</div>Es esmu kā purva dumpis tuksnesī, kā apogs drupu kaudzēs.</div></div>
<div class="par"><div class="verse" verse="8"><div class="verse-label">8</div>Es esmu bez miega un sēžu kā vientulis putns uz jumta.</div></div>
<div class="par"><div class="verse" verse="9"><div class="verse-label">9</div>Mani ienaidnieki peļ mani diendienā, tie, kas pret mani trako, piemin mani lādēdami.</div></div>
<div class="par"><div class="verse" verse="10"><div class="verse-label">10</div>Es ēdu pelnus kā maizi un jaucu savu dzērienu ar asarām</div></div>
<div class="par"><div class="verse" verse="11"><div class="verse-label">11</div>Tavas bardzības un dusmības dēļ, jo Tu pacēli un atkal nogāzi mani.</div></div>
<div class="par"><div class="verse" verse="12"><div class="verse-label">12</div>Manas dienas ir izstiepušās kā ēna pavakarē, un es kalstu kā zāle!</div></div>
<div class="par"><div class="verse" verse="13"><div class="verse-label">13</div>Bet Tu, Kungs, Tu paliec mūžīgi - un Tava piemiņa uz radu radiem.</div></div>
<div class="par"><div class="verse" verse="14"><div class="verse-label">14</div>Kaut Tu celtos un apžēlotos par Ciānu, jo ir jau laiks tai žēlastību parādīt: noteiktā žēlastības stunda tai ir situsi,</div></div>
<div class="par"><div class="verse" verse="15"><div class="verse-label">15</div>jo Tavi kalpi mīl tās akmeņus un nožēlo, ka tā guļ pīšļos, un vēlētos,</div></div>
<div class="par"><div class="verse" verse="16"><div class="verse-label">16</div>lai taču tautas bītos Tā Kunga Vārda un visi ķēniņi virs zemes Tavu godību,</div></div>
<div class="par"><div class="verse" verse="17"><div class="verse-label">17</div>kad Tas Kungs Ciānu uzcels un parādīsies visā Savā spožumā.</div></div>
<div class="par"><div class="verse" verse="18"><div class="verse-label">18</div>Viņš piegriežas atstāto lūgšanām un nenicina viņu piesaukšanu.</div></div>
<div class="par"><div class="verse" verse="19"><div class="verse-label">19</div>Lai tas top uzrakstīts nākamām audzēm, ka tās tautas, kas vēl celsies, arī lai slavē To Kungu!</div></div>
<div class="par"><div class="verse" verse="20"><div class="verse-label">20</div>Jo Viņš skatās no Savas svētnīcas, Tas Kungs raugās no debesīm uz zemi,</div></div>
<div class="par"><div class="verse" verse="21"><div class="verse-label">21</div>lai dziedētu cietumnieku nopūtas un atsvabinātu nāvei nolemtos,</div></div>
<div class="par"><div class="verse" verse="22"><div class="verse-label">22</div>lai ļaudis sludina Ciānā Tā Kunga Vārdu un Jeruzālemē Viņa slavu,</div></div>
<div class="par"><div class="verse" verse="23"><div class="verse-label">23</div>kad tautas pulcēsies kopā, valstis sanāks kalpot Tam Kungam.</div></div>
<div class="par"><div class="verse" verse="24"><div class="verse-label">24</div>Bet Viņš ir satriecis atceļā uz Jeruzālemi manu spēku un saīsinājis manas dienas.</div></div>
<div class="par"><div class="verse" verse="25"><div class="verse-label">25</div>Es lūdzos:"Mans Dievs, neaizsauc mani pusmūža gados, Tu, kam gadi paliek uz radu radiem!"</div></div>
<div class="par"><div class="verse" verse="26"><div class="verse-label">26</div>Senlaikos Tu zemei pamatus esi licis, un debesis ir Tavu roku darbs.</div></div>
<div class="par"><div class="verse" verse="27"><div class="verse-label">27</div>Tās zudīs, bet Tu paliksi; tās sadils kā drānas, Tu veidosi tās kā tērpus, un tās pārveidosies.</div></div>
<div class="par"><div class="verse" verse="28"><div class="verse-label">28</div>Bet Tu paliec tas pats, Tavi gadi nebeigsies nekad.</div></div>
<div class="par"><div class="verse" verse="29"><div class="verse-label">29</div>Tavu kalpu bērni dzīvos drošībā, un viņu dzimums pastāvēs nesatricināmi Tavā priekšā.</div></div>
    </body>
</html>
