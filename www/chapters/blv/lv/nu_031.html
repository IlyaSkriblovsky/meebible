
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Atrieb apvainojumus, ko Israēla bērni ir cietuši no midiāniešiem, tad tu tapsi piepulcināts saviem ļaudīm."</div></div>
<div class="par"><div class="verse" verse="3"><div class="verse-label">3</div>Tad Mozus runāja uz tautu, sacīdams: "Apbruņojiet no sava vidus vīrus karam, lai tie iziet pulkos cīņā pret midiāniešiem un lai Tā Kunga atriebība nāktu pār Midiānu.</div></div>
<div class="par"><div class="verse" verse="4"><div class="verse-label">4</div>Jums jāsūta karā pa tūkstotim no katras Israēla cilts."</div></div>
<div class="par"><div class="verse" verse="5"><div class="verse-label">5</div>Tā tika nodoti no Israēla tūkstošiem pa tūkstotim no katras cilts, pavisam divpadsmit tūkstoši karam bruņotu vīru.</div></div>
<div class="par"><div class="verse" verse="6"><div class="verse-label">6</div>Un Mozus tos sūtīja kara gaitās pa tūkstotim no katras cilts, un viņiem līdzi arī Pinehasu, priestera Ēleāzara dēlu, ar svētajiem piederumiem un viņa ziņā nodotajām trauksmes taurēm.</div></div>
<div class="par"><div class="verse" verse="7"><div class="verse-label">7</div>Un tie izgāja pret Midiānu, kā Tas Kungs to bija Mozum pavēlējis, un viņi nokāva ikvienu vīriešu kārtas pretinieku.</div></div>
<div class="par"><div class="verse" verse="8"><div class="verse-label">8</div>Un tie nokāva līdz ar pārējiem arī Midiāna ķēniņus Eviju, Rekemu, Cūru, Hūru un Rēbu, tie bija pieci Midiāna ķēniņi, un arī Bileāmu, Beora dēlu, viņi nokāva ar zobenu.</div></div>
<div class="par"><div class="verse" verse="9"><div class="verse-label">9</div>Un Israēla bērni aizveda gūstā midiāniešu sievas līdz ar viņu bērniem un visus viņu lopus, un visus viņu ganāmpulkus, un visu viņu īpašumu par laupījumu.</div></div>
<div class="par"><div class="verse" verse="10"><div class="verse-label">10</div>Un visas viņu pilsētas līdz ar viņu mājvietām un nometņu vietām tie sadedzināja ar uguni.</div></div>
<div class="par"><div class="verse" verse="11"><div class="verse-label">11</div>Un tie ņēma kā gūstekņus un laupījumu visu, gan cilvēkus, gan lopus,</div></div>
<div class="par"><div class="verse" verse="12"><div class="verse-label">12</div>un noveda pie Mozus un priestera Ēleāzara un pie Israēla bērnu draudzes visu, ko tie bija gūstījuši, saņēmuši un salaupījuši, uz nometni Moāba klajumā, kas ir pāri Jordānai pretī Jērikai.</div></div>
<div class="par"><div class="verse" verse="13"><div class="verse-label">13</div>Bet Mozus un priesteris Ēleāzars, un visi draudzes galvenie izgāja tiem pretī ārpus nometnes.</div></div>
<div class="par"><div class="verse" verse="14"><div class="verse-label">14</div>Un Mozus apskaitās uz karapulku pavēlniekiem, uz tiem, kuri bija virsnieki pār tūkstošiem, un uz tiem virsniekiem, kuri bija pār simtiem, uz visiem, kas atgriezās no karagājiena.</div></div>
<div class="par"><div class="verse" verse="15"><div class="verse-label">15</div>Un Mozus tiem sacīja: "Kā tas nākas, ka jūs esat atstājuši visas sievas dzīvas?</div></div>
<div class="par"><div class="verse" verse="16"><div class="verse-label">16</div>Redzi, viņas bija pēc Bileāma padoma kļuvušas par iemeslu tam, ka Israēla bērni sacēlās pret To Kungu Peora dēļ, tādēļ nāca mocība pār Tā Kunga draudzi.</div></div>
<div class="par"><div class="verse" verse="17"><div class="verse-label">17</div>Bet tagad nokaujiet visus bērnus, kas ir vīriešu kārtas, un nokaujiet visas sievas, kas vīru ir pazinušas un pie vīra gulējušas;</div></div>
<div class="par"><div class="verse" verse="18"><div class="verse-label">18</div>bet ikvienu sieviešu kārtas bērnu un tās sievas, kuras vēl vīru nav pazinušas, kuras nav gulējušas pie vīra, tās atstājiet sev dzīvas.</div></div>
<div class="par"><div class="verse" verse="19"><div class="verse-label">19</div>Un uzceliet sev teltis ārpus nometnes un palieciet ārā septiņas dienas ikviens, kas ir nokāvis cilvēku, un ikviens, kas ir aizskāris nokautu. Visiem trešajā un septītajā dienā ir jāšķīstās no grēkiem, gan jums pašiem, gan jūsu gūstekņiem.</div></div>
<div class="par"><div class="verse" verse="20"><div class="verse-label">20</div>Un visas drēbes un ikviens ādas priekšmets, un viss, kas darināts no kazu vilnas, un visi koka rīki jums ir jāšķīsta!"</div></div>
<div class="par"><div class="verse" verse="21"><div class="verse-label">21</div>Un priesteris Ēleāzars sacīja visiem karavīriem, kas bija gājuši karot: "Šis ir bauslības likums, ko Tas Kungs Mozum ir pavēlējis:</div></div>
<div class="par"><div class="verse" verse="22"><div class="verse-label">22</div>zeltu un sudrabu, varu un dzelzi, alvu un svinu,</div></div>
<div class="par"><div class="verse" verse="23"><div class="verse-label">23</div>visu, kas panes uguni, to arī lieciet ugunī, tad tās lietas ir atkal šķīstas; tomēr šīs lietas vēl ir apslakāmas ar šķīstīšanas ūdeni, lai tās būtu šķīstas; bet visus tos priekšmetus, kas uguni nepanes, tos laidiet caur ūdeni.</div></div>
<div class="par"><div class="verse" verse="24"><div class="verse-label">24</div>Un jums arī būs mazgāt savas drēbes septītajā dienā, tad arī jūs būsit kļuvuši šķīsti, un pēc tam jums būs iespējams atgriezties nometnē."</div></div>
<div class="par"><div class="verse" verse="25"><div class="verse-label">25</div>Un Tas Kungs runāja uz Mozu:</div></div>
<div class="par"><div class="verse" verse="26"><div class="verse-label">26</div>"Tu un priesteris Ēleāzars līdz ar draudzes tēvu namu galveniem saskaitiet it visus saņemtos un sagūstītos un lopus;</div></div>
<div class="par"><div class="verse" verse="27"><div class="verse-label">27</div>un sadali laupījumu uz pusēm, vienu pusi tiem, kas ir gājuši karā un ir kāvušies, bet otru pusi visai draudzei.</div></div>
<div class="par"><div class="verse" verse="28"><div class="verse-label">28</div>Un ņem Tam Kungam Viņa daļu no tiem karavīriem, kas bija karā izgājuši, vienu gabalu no pieciem simtiem kā no cilvēkiem, tā no vēršiem, no ēzeļiem un no sīklopiem;</div></div>
<div class="par"><div class="verse" verse="29"><div class="verse-label">29</div>no tiem piešķirtās puses tev tie ir jāņem, un nodod tos priesterim Ēleāzaram par cilājamo upuri Tam Kungam.</div></div>
<div class="par"><div class="verse" verse="30"><div class="verse-label">30</div>Bet no Israēla bērniem piešķirtās puses ņem vienu iegūto no katriem piecdesmjmit - no cilvēkiem, no vēršiem, no ēzeļiem, no sīklopiem un no visiem lopiem - un nodod tos levītiem, kuri pilda savu pienākumu pie Tā Kunga mājokļa."</div></div>
<div class="par"><div class="verse" verse="31"><div class="verse-label">31</div>Un Mozus ar priesteri Ēleāzaru tā darīja, kā Tas Kungs to bija Mozum pavēlējis.</div></div>
<div class="par"><div class="verse" verse="32"><div class="verse-label">32</div>Un atlikušais laupījums, viņu ar varu paņemtais ieguvums, ko tie bija salaupījuši, bija seši simti septiņdesmit pieci tūkstoši sīklopu</div></div>
<div class="par"><div class="verse" verse="33"><div class="verse-label">33</div>un septiņdesmit divi tūkstoši liellopu,</div></div>
<div class="par"><div class="verse" verse="34"><div class="verse-label">34</div>un sešdesmit viens tūkstotis ēzeļu;</div></div>
<div class="par"><div class="verse" verse="35"><div class="verse-label">35</div>un cilvēku dvēseļu skaits, no sievām, kuras nebija pie vīra gulējušas, kopskaitā bija trīsdesmit divi tūkstoši dvēseļu.</div></div>
<div class="par"><div class="verse" verse="36"><div class="verse-label">36</div>Bet no otras puses, tiem, kuri bija gājuši karā, viņiem piešķirto sīklopu skaits bija trīs simti trīsdesmit septiņi tūkstoši pieci simti,</div></div>
<div class="par"><div class="verse" verse="37"><div class="verse-label">37</div>un tas sīklopu daudzums, kas piekrita Tam Kungam, bija seši simti septiņdesmit pieci,</div></div>
<div class="par"><div class="verse" verse="38"><div class="verse-label">38</div>un liellopu bija trīsdesmit seši tūkstoši, bet viņu skaits, ko nodeva Tam Kungam, bija septiņdesmit divi,</div></div>
<div class="par"><div class="verse" verse="39"><div class="verse-label">39</div>un ēzeļu bija trīsdesmit tūkstoši pieci simti, bet no tiem nodeva Tam Kungam sešdesmit vienu;</div></div>
<div class="par"><div class="verse" verse="40"><div class="verse-label">40</div>un cilvēku dvēseļu bija sešpadsmit tūkstoši, bet viņu novēlamā daļa Tam Kungam bija trīsdesmit divas dvēseles.</div></div>
<div class="par"><div class="verse" verse="41"><div class="verse-label">41</div>Un Mozus deva priesterim Ēleāzaram Tam Kungam novēlēto daļu par cilājamo upuri, kā Tas Kungs to Mozum bija pavēlējis.</div></div>
<div class="par"><div class="verse" verse="42"><div class="verse-label">42</div>Un tā puse, kas bija piešķirta Israēla bērniem, kad Mozus atdalīja tiem, kas bija gājuši karā,-</div></div>
<div class="par"><div class="verse" verse="43"><div class="verse-label">43</div>šī draudzei piešķirtā puse bija: sīklopu vien trīs simti trīsdesmit septiņi tūkstoši pieci simti,</div></div>
<div class="par"><div class="verse" verse="44"><div class="verse-label">44</div>un liellopu bija trīsdesmit seši tūkstoši,</div></div>
<div class="par"><div class="verse" verse="45"><div class="verse-label">45</div>un ēzeļu bija trīsdesmit tūkstoši pieci simti,</div></div>
<div class="par"><div class="verse" verse="46"><div class="verse-label">46</div>un cilvēku dvēseļu bija sešpadsmit tūkstoši -</div></div>
<div class="par"><div class="verse" verse="47"><div class="verse-label">47</div>un Mozus ņēma no Israēla bērnu daļas vienu iegūto no katriem piecdesmit cilvēkiem un no lopiem un tos deva levītiem, kas kopa Tā Kunga mājokli, kā Tas Kungs bija Mozum pavēlējis.</div></div>
<div class="par"><div class="verse" verse="48"><div class="verse-label">48</div>Tad piegāja pie Mozus karapulku virsnieki, kas bija bijuši virsnieki pār tūkstošiem un virsnieki pār simtiem,</div></div>
<div class="par"><div class="verse" verse="49"><div class="verse-label">49</div>un tie sacīja Mozum: "Tavi kalpi ir skaitījuši to karavīru pulku, kas mums bija padoti, un tur neviena no mums netrūkst.</div></div>
<div class="par"><div class="verse" verse="50"><div class="verse-label">50</div>Tāpēc mēs esam atnesuši Tam Kungam upuri, ikviens tuvodamies ar to, ko viņš ir atradis no zelta priekšmetiem - rokassprādzēm, aprocēm, gredzeniem, auskariem un dārgām rotām -, lai savas dvēseles salīdzinātu Tā Kunga priekšā."</div></div>
<div class="par"><div class="verse" verse="51"><div class="verse-label">51</div>Tad Mozus un priesteris Ēleāzars saņēma no tiem zeltu un citus smalki izstrādātus priekšmetus.</div></div>
<div class="par"><div class="verse" verse="52"><div class="verse-label">52</div>Un viss zelts, ko tie Tam Kungam atnesa par cilājamo upuri, bija sešpadsmit tūkstoši septiņi simti piecdesmit seķeļu - no virsniekiem pār tūkstošiem un no virsniekiem pār simtiem,</div></div>
<div class="par"><div class="verse" verse="53"><div class="verse-label">53</div>jo kareivji bija laupījuši katrs pats savā labā.</div></div>
<div class="par"><div class="verse" verse="54"><div class="verse-label">54</div>Tad Mozus un priesteris Ēleāzars saņēma zeltu no virsniekiem pār tūkstošiem un pār simtiem, un viņi to ienesa Saiešanas teltī par piemiņu Israēla bērniem Tā Kunga priekšā.</div></div>
    </body>
</html>
