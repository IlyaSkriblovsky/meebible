
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir Tā Kunga vārds, kas nāca pār Jeremiju:</div></div>
<div class="par"><div class="verse" verse="2"><div class="verse-label">2</div>"Tā saka Tas Kungs, Israēla Dievs: raksti visus vārdus, ko Es uz tevi runāju, grāmatā!</div></div>
<div class="par"><div class="verse" verse="3"><div class="verse-label">3</div>Jo redzi, nāks dienas, saka Tas Kungs, kad Es pārtraukšu Savas Israēla un Jūdas tautas cietumu, tā saka Tas Kungs, un tos atvedīšu atpakaļ tai zemē, ko Es devu viņu tēviem par īpašumu."</div></div>
<div class="par"><div class="verse" verse="4"><div class="verse-label">4</div>Šie ir tie vārdi, ko Tas Kungs ir teicis par Israēlu un par Jūdu.</div></div>
<div class="par"><div class="verse" verse="5"><div class="verse-label">5</div>Tiešām tā saka Tas Kungs: "Mēs uztveram baigus uztraukuma kliedzienus, mūs māc lielas nelaimes un dziļu baiļu pilnas nojautas!</div></div>
<div class="par"><div class="verse" verse="6"><div class="verse-label">6</div>Jautājiet un padomājiet, vai vīrs var dzemdēt? Kādēļ tad Es redzu visus vīrus savas rokas turam uz gurniem kā sievas, kad tās dzemdē, un visiem vaigi kļuvuši nāves bālumā!</div></div>
<div class="par"><div class="verse" verse="7"><div class="verse-label">7</div>Ak vai! Šī ir liela diena, nav citas tai līdzīgas! Tas ir Jēkaba bēdu laiks, bet viņš izies sveikā no tā!</div></div>
<div class="par"><div class="verse" verse="8"><div class="verse-label">8</div>Tai dienā notiks, tā saka Tas Kungs Cebaots, Es salauzīšu jūgu, kas tev kaklā, un saraušu tavas saites; sveši tos vairs neverdzinās,</div></div>
<div class="par"><div class="verse" verse="9"><div class="verse-label">9</div>bet tie kalpos Tam Kungam, savam Dievam, un Dāvidam, savam ķēniņam, kuru Es tiem atjaunošu.</div></div>
<div class="par"><div class="verse" verse="10"><div class="verse-label">10</div>Bet tu, Mans kalps Jēkab, nebīsties, tā saka Tas Kungs, neuztraucies, Israēl! Jo redzi, Es tevi izglābšu no tālas zemes un tavu dzimumu no viņa cietuma zemes. Jēkabs pārnāks un dzīvos šeit mierā un drošībā, un neviens viņu netraucēs.</div></div>
<div class="par"><div class="verse" verse="11"><div class="verse-label">11</div>Tiešām, Es esmu ar tevi, lai tev palīdzētu, saka Tas Kungs, jo Es iznīcināšu tās tautas, kuru vidū Es jūs izklīdināju, bet tevi Es saudzēšu, tikai pārmācīšu tevi pēc taisnības, jo nesodītu Es tevi nevaru atstāt.</div></div>
<div class="par"><div class="verse" verse="12"><div class="verse-label">12</div>Patiesi tā saka Tas Kungs: tava brūce ir nāvīga; sitiens, kas tevi ķēris, nav dziedināms!</div></div>
<div class="par"><div class="verse" verse="13"><div class="verse-label">13</div>Neviens nerūpēsies par tevi un nesasies tavas vātis, tavs augonis ir nedziedināms!</div></div>
<div class="par"><div class="verse" verse="14"><div class="verse-label">14</div>Visi tavi mīļākie tevi aizmirsuši, tie neuztraucas un neapjautājas par tevi, Es tevi piemeklēju kā ienaidnieku ar smagu sodu tavu daudzo noziegumu un tavu lielo grēku dēļ!</div></div>
<div class="par"><div class="verse" verse="15"><div class="verse-label">15</div>Ko tu brēc par savu brūci, ka tavas sāpes neesot remdējamas? Tavu daudzo noziegumu un tavu lielo grēku dēļ Es tev uzliku šīs ciešanas!</div></div>
<div class="par"><div class="verse" verse="16"><div class="verse-label">16</div>Tādēļ visi, kas tevi centušies aprīt, tiks aprīti, visi tavi apspiedēji aizies ieslodzījumā; visi, kas tevi putināja un postīja, tiks pakļauti postam, visus, kas tevi aplaupīja, Es nodošu laupītāju rokās!</div></div>
<div class="par"><div class="verse" verse="17"><div class="verse-label">17</div>Jo Es sasiešu tavas vātis un dziedēšu tavas brūces, saka Tas Kungs, tādēļ ka tie tevi, kas tu tiešām esi Ciāna, sauc par atstumto, par kuru neviens neapjautājas.</div></div>
<div class="par"><div class="verse" verse="18"><div class="verse-label">18</div>Tā saka Tas Kungs: redzi, Es pārveidošu Jēkaba telšu iedzīvotāju likteni un apžēlošos par viņu mājas vietām. Pilsētai jātop no jauna uzceltai tās kalnā, un pilij jākļūst apdzīvotai kā agrāk!</div></div>
<div class="par"><div class="verse" verse="19"><div class="verse-label">19</div>Kā agrāk no turienes atskanēs priecīgu ļaužu slavas un pateicības dziesmas un gaviles, un Es tos vairošu, lai to daudzums nemazinās, un Es tos celšu godā, lai tos ilgāk neviens vairs nenicinātu!</div></div>
<div class="par"><div class="verse" verse="20"><div class="verse-label">20</div>Jēkaba dēli stāvēs kā agrāk par Mani, un viņa draudze pastāvēs Manā priekšā, bet Es saukšu pie atbildības visus viņu spaidītājus un nomācējus!</div></div>
<div class="par"><div class="verse" verse="21"><div class="verse-label">21</div>Viņu augstākajam varas nesējam jānāk no viņiem pašiem, viņu valdnieks celsies no viņu pašu vidus; Es viņam ļaušu Man tuvoties. Jo kas gan pats rotaļāsies ar savu dzīvību, lai Man tuvotos?" - tā saka Tas Kungs.</div></div>
<div class="par"><div class="verse" verse="22"><div class="verse-label">22</div>"Tā jūs būsit Mana tauta, un Es būšu jūsu Dievs."</div></div>
<div class="par"><div class="verse" verse="23"><div class="verse-label">23</div>Bet ziniet, Tā Kunga viesuļvētra, Viņa dusmas sāk plosīties, un virpuļojošs viesulis gāžas uz bezdievju galvām!</div></div>
<div class="par"><div class="verse" verse="24"><div class="verse-label">24</div>Un nemitēsies Tā Kunga liesmainā bardzība, kamēr Viņš nebūs piepildījis un īstenojis Savas sirds domas: visu dienu galā jūs to skaidri redzēsit!</div></div>
    </body>
</html>
