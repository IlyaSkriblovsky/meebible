
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim. Dziesma. Psalms.</div></div>
<div class="par"><div class="verse" verse="2"><div class="verse-label">2</div>Gavilējiet Dievam jūs, visas zemes! Dziediet Viņa Vārda godībai, veltījiet Viņam jo diženu cildinājumu!</div></div>
<div class="par"><div class="verse" verse="3"><div class="verse-label">3</div>Sakait Dievam: "Cik bijājami lieli ir Tavi darbi! Tavas varenības dēļ Tavā priekšā noliecas pat Tavi ienaidnieki!</div></div>
<div class="par"><div class="verse" verse="4"><div class="verse-label">4</div>Visa pasaule lai zemojas Tavā priekšā un dzied Tev, slavē Tavu Vārdu!" (Sela.)</div></div>
<div class="par"><div class="verse" verse="5"><div class="verse-label">5</div>Nāciet un raugiet Dieva darbus, kas ir tik liels Savā varā, valdīdams pār cilvēku bērniem!</div></div>
<div class="par"><div class="verse" verse="6"><div class="verse-label">6</div>Viņš pārvērta jūru par sausumu, sausām kājām varēja iet pāri upei; tādēļ mēs lai priecājamies par Viņu!</div></div>
<div class="par"><div class="verse" verse="7"><div class="verse-label">7</div>Viņš ir tas, kas valda mūžīgi Savā spēkā, Viņa acis nemitīgi vēro tautas; nepaklausīgie necelsies nemūžam. (Sela.)</div></div>
<div class="par"><div class="verse" verse="8"><div class="verse-label">8</div>Slavējiet, jūs tautas, mūsu Dievu! Un lieciet skaļi atskanēt Viņa slavai,</div></div>
<div class="par"><div class="verse" verse="9"><div class="verse-label">9</div>kas mūsu dvēselei devis dzīvību un mūsu kājām nav ļāvis slīdēt,</div></div>
<div class="par"><div class="verse" verse="10"><div class="verse-label">10</div>jo Tu mūs esi pārbaudījis, ak, Dievs, un esi mūs dzidrinādams kausējis, kā kausē sudrabu.</div></div>
<div class="par"><div class="verse" verse="11"><div class="verse-label">11</div>Tu esi ļāvis mums sapīties tīklā, licis smagas nastas uz mūsu kamiešiem;</div></div>
<div class="par"><div class="verse" verse="12"><div class="verse-label">12</div>Tu esi licis cilvēkiem celties pāri mūsu galvām, mums bija jāiet ugunī un ūdenī, un tomēr Tu beidzot mūs esi izvedis svabadībā.</div></div>
<div class="par"><div class="verse" verse="13"><div class="verse-label">13</div>Es iešu Tavā namā ar dedzināmiem upuriem, es Tev pildīšu savus solījumus,</div></div>
<div class="par"><div class="verse" verse="14"><div class="verse-label">14</div>kam manas lūpas ir atdarījušās, ko mana mute ir runājusi grūtā brīdī.</div></div>
<div class="par"><div class="verse" verse="15"><div class="verse-label">15</div>Es Tev nesīšu treknus dedzināmos upurus kopā ar aunu upuru smaržu, es Tev sagatavošu vēršus un āžus. (Sela.)</div></div>
<div class="par"><div class="verse" verse="16"><div class="verse-label">16</div>Nāciet, klausaities visi, kas Dievu bīstaties, es jums stāstīšu, ko Viņš ir darījis manai dvēselei!</div></div>
<div class="par"><div class="verse" verse="17"><div class="verse-label">17</div>Es Viņu piesaucu ar savu muti, un Viņa slava bija uz manas mēles.</div></div>
<div class="par"><div class="verse" verse="18"><div class="verse-label">18</div>Ja es netaisnību turētu savā sirdī, tad Tas Kungs, Visuvarenais, mani nebūtu uzklausījis.</div></div>
<div class="par"><div class="verse" verse="19"><div class="verse-label">19</div>Bet Dievs mani patiesi ir klausījis, ir ņēmis vērā manas lūgšanas.</div></div>
<div class="par"><div class="verse" verse="20"><div class="verse-label">20</div>Lai slavēts Dievs, kas nav atsacījies paklausīt manu lūgšanu, nedz novērsis Savu žēlastību no manis!</div></div>
    </body>
</html>
