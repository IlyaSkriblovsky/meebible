
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Spriedums par parādību ieleju. Kas tad ir noticis, ka jūs visi kāpjat uz jumta?</div></div>
<div class="par"><div class="verse" verse="2"><div class="verse-label">2</div>Tu trokšņainā, kustības dārdu, ļaužu nemiera pilnā, līksmā pilsēta, tavi nokautie taču nav nedz no zobena, nedz arī cīņā krituši.</div></div>
<div class="par"><div class="verse" verse="3"><div class="verse-label">3</div>Nē, bet visi tavi kara virsnieki bez izņēmuma ir aizbēguši, tie visi ļāvušies sagūstīt sevi, ienaidniekam nenoraidot uz viņiem no saviem stopiem nevienu bultu, visi tavi sapulcinātie karapulki ir pēc tam saņemti gūstā, kaut viņi jau agrāk bija aizbēguši.</div></div>
<div class="par"><div class="verse" verse="4"><div class="verse-label">4</div>Tādēļ es saku: "Novērsieties no manis! Man gauži jāraud! Nepūlieties mani iepriecināt šai tik smagā manu tautiešu posta brīdī, kad tik daudzi no viņiem dabūjuši galu!"</div></div>
<div class="par"><div class="verse" verse="5"><div class="verse-label">5</div>Jo satraukuma, nomāktības un apjukuma diena nāk no Tā Kunga Cebaota parādību ielejā - diena, kas satriec mūrus un liek atskanēt kalnā vaimanu saucieniem.</div></div>
<div class="par"><div class="verse" verse="6"><div class="verse-label">6</div>Ēlāms, apjozis bultu maksti, nāk ar ratiem, vīriem un jātniekiem, un arī Kirs ir pacēlis vairogu.</div></div>
<div class="par"><div class="verse" verse="7"><div class="verse-label">7</div>Tā pildījās tavas jaukās ielejas ar kara ratiem, un jātnieki pulcējās vārtu priekšā.</div></div>
<div class="par"><div class="verse" verse="8"><div class="verse-label">8</div>Tad viņš noraisīja pārklāto aizsegu no Jūdas acīm, bet tās raudzījās tanī laikā pēc ieroču krājumiem meža namā,</div></div>
<div class="par"><div class="verse" verse="9"><div class="verse-label">9</div>un jūs skatījāt Dāvida pilsētas mūros plaisas, to bija daudz, un jūs krājāt lejas dīķa ūdeni.</div></div>
<div class="par"><div class="verse" verse="10"><div class="verse-label">10</div>Jūs skaitījāt Jeruzālemes namus un noplēsāt ēkas, lai stiprinātu mūri.</div></div>
<div class="par"><div class="verse" verse="11"><div class="verse-label">11</div>Jūs izrakāt ūdens krātuvi vecā dīķa ūdeņiem starp abiem mūriem. Bet jūs neprasījāt, kas to tā izkārtojis, un nerūpējāties par to, kas jau sen tā bija lēmis.</div></div>
<div class="par"><div class="verse" verse="12"><div class="verse-label">12</div>Gan Dievs, Tas Kungs Cebaots, jūs stingri aicināja tanī laikā raudāt un sērot, nodzīt matus un apvilkt sēru drēbes,</div></div>
<div class="par"><div class="verse" verse="13"><div class="verse-label">13</div>bet redzi, valdīja prieks un līksmība, notika vēršu un avju kaušana, gaļas ēšana un vīna dzeršana: "Ēdīsim un dzersim, jo rīt mums jāmirst!"</div></div>
<div class="par"><div class="verse" verse="14"><div class="verse-label">14</div>Tādēļ Tas Kungs Cebaots vairākkārt ir darījis zināmu manām ausīm: "Tiešām, šis noziegums jums netiks piedots, kamēr jūs mirsit!" To sacījis Dievs, Tas Kungs Cebaots.</div></div>
<div class="par"><div class="verse" verse="15"><div class="verse-label">15</div>Tā sacīja Dievs, Tas Kungs Cebaots: "Ej pie šī pārvaldnieka, pie Sebnas, kas iecelts par pils priekšnieku, un saki tam:</div></div>
<div class="par"><div class="verse" verse="16"><div class="verse-label">16</div>kas tevi šeit saista, ka tu esi sev izveidojis šeit kapa vietu un izcirtis kapu klintī, augšā sev izgrebdams miera mājokli?"</div></div>
<div class="par"><div class="verse" verse="17"><div class="verse-label">17</div>Bet zini: Tas Kungs tevi ar sparu aizsviedīs tālu projām, Viņš tevi, tu varoni, sagrābs ar varu.</div></div>
<div class="par"><div class="verse" verse="18"><div class="verse-label">18</div>Viņš tevi satīs kamolā un aizritinās kā rituli lielā, plašā zemē, tur tu nomirsi, un tur paliks tavi godības rati, tu, negods sava kunga namam!</div></div>
<div class="par"><div class="verse" verse="19"><div class="verse-label">19</div>Es tevi padzīšu no tavas vietas, un viņš tevi atcels no tava amata!</div></div>
<div class="par"><div class="verse" verse="20"><div class="verse-label">20</div>Un tad notiks tanī dienā, ka Es aicināšu Savu kalpu Ēljakīmu, Hilkijas dēlu.</div></div>
<div class="par"><div class="verse" verse="21"><div class="verse-label">21</div>Es viņu apģērbšu ar tavu amata tērpu un apjozīšu ar tavu jostu, un nodošu tavu amatu viņa rokā, lai viņš top par tēvu Jeruzālemes iedzīvotājiem un Jūdas namam.</div></div>
<div class="par"><div class="verse" verse="22"><div class="verse-label">22</div>Un Es likšu Dāvida nama atslēgu uz viņa pleciem, un viņš atvērs, un neviens neaizvērs, un viņš aizslēgs, un neviens neatslēgs.</div></div>
<div class="par"><div class="verse" verse="23"><div class="verse-label">23</div>Un Es iedzīšu viņu kā vadzi stiprā vietā, un viņš būs par goda krēslu savam tēva namam.</div></div>
<div class="par"><div class="verse" verse="24"><div class="verse-label">24</div>Bet, kad uz viņu balstīsies visa viņa dzimtas godība, dzimtas jaunās atvases un dzinumi, visi sīkie trauki, bļodas un krūzes, -</div></div>
<div class="par"><div class="verse" verse="25"><div class="verse-label">25</div>tanī dienā, saka Tas Kungs Cebaots, tas vadzis, kas bija iesists stiprā vietā, lūzīs un kritīs, un, kas uz tā balstījās, aizies bojā," - tā sacīja Tas Kungs.</div></div>
    </body>
</html>
