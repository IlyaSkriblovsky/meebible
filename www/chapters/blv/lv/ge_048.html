
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un pēc šiem notikumiem Jāzepam tika sacīts: "Tavs tēvs ir sasirdzis." Tad viņš paņēma savus divi dēlus, Manasi un Efraimu, sev līdzi</div></div>
<div class="par"><div class="verse" verse="2"><div class="verse-label">2</div>un sacīja Jēkabam: "Redzi, tavs dēls Jāzeps nāk pie tevis!" Tad Israēls atguva spēkus un apsēdās savā gultā.</div></div>
<div class="par"><div class="verse" verse="3"><div class="verse-label">3</div>Un Jēkabs sacīja Jāzepam: "Tas visuvarenais Dievs parādījās man Lūzā, Kānaāna zemē, un svētīja mani,</div></div>
<div class="par"><div class="verse" verse="4"><div class="verse-label">4</div>un man sacīja: redzi, Es būšu tas, kas tev liek augļoties un vairoties un kas tevi darīs par tautu kopu, un Es došu šo zemi par mūžīgu īpašumu taviem pēcnācējiem pēc tevis.</div></div>
<div class="par"><div class="verse" verse="5"><div class="verse-label">5</div>Tad nu tavi divi dēli, kas tev ir dzimuši Ēģiptes zemē, pirms es atnācu uz Ēģipti, Efraims un Manase, būs manējie, līdzīgi Rūbenam un Simeonam.</div></div>
<div class="par"><div class="verse" verse="6"><div class="verse-label">6</div>Bet tavi bērni, kas tev dzimuši pēc viņiem, piederēs tev, tiem jānes savu brāļu vārdi savās īpašuma tiesībās.</div></div>
<div class="par"><div class="verse" verse="7"><div class="verse-label">7</div>Bet man, nākot no Mezopotāmijas, nomira Rahēle Kānaāna zemē, vēl ceļā esot, nelielā attālumā no Efratas, un es viņu apglabāju tur ceļā uz Efratu, tas ir, uz Bētlemi."</div></div>
<div class="par"><div class="verse" verse="8"><div class="verse-label">8</div>Kad Israēls ieraudzīja Jāzepa dēlus, tas sacīja: "Kas tie tādi?"</div></div>
<div class="par"><div class="verse" verse="9"><div class="verse-label">9</div>Un Jāzeps sacīja savam tēvam: "Tie ir mani dēli, kurus Dievs man ir devis." Un viņš sacīja: "Pieved tos man tuvāk, ka es tos svētīju."</div></div>
<div class="par"><div class="verse" verse="10"><div class="verse-label">10</div>Israēla acis vecuma dēļ bija tumšas, un viņš nevarēja redzēt; un viņš tos tam pieveda klāt, un tas tos apkampa un skūpstīja.</div></div>
<div class="par"><div class="verse" verse="11"><div class="verse-label">11</div>Un Israēls sacīja Jāzepam: "Es nedomāju, ka vēl redzēšu tavu vaigu, un redzi, tagad Dievs man licis redzēt arī tavus pēcnācējus."</div></div>
<div class="par"><div class="verse" verse="12"><div class="verse-label">12</div>Un Jāzeps tos paņēma no viņa klēpja un noliecās viņa priekšā līdz zemei.</div></div>
<div class="par"><div class="verse" verse="13"><div class="verse-label">13</div>Un Jāzeps tos abus ņēma - Efraimu pie savas labās rokas, Israēlam pa kreisi, un Manasi kreisajā pusē, Israēlam pa labi, un tos pieveda viņam klāt.</div></div>
<div class="par"><div class="verse" verse="14"><div class="verse-label">14</div>Un Israēls izstiepa savu labo roku un lika to uz Efraima galvas, kaut gan tas bija tas jaunākais, un kreiso roku uz Manases galvas; viņš krusteniski lika savas rokas, kaut arī Manase bija pirmdzimtais.</div></div>
<div class="par"><div class="verse" verse="15"><div class="verse-label">15</div>Un viņš svētīja Jāzepu un sacīja: "Tas Dievs, kura priekšā staigāja mani tēvi, Ābrahāms un Īzāks, tas Dievs, kas man ir bijis mans gans visu manu mūžu, līdz pat šai dienai,</div></div>
<div class="par"><div class="verse" verse="16"><div class="verse-label">16</div>tas eņģelis, kas mani atpestījis no visa ļauna, tas lai svētī šos zēnus, ka viņu starpā dzīvo tālāk mans vārds, mana tēva Ābrahāma un Īzāka vārds, ka tie aug un vairojas zemes virsū."</div></div>
<div class="par"><div class="verse" verse="17"><div class="verse-label">17</div>Un Jāzeps ievēroja, ka viņa tēvs savu labo roku lika uz Efraima galvas. Tas viņa acīm bija nepatīkami, un viņš satvēra sava tēva roku, lai to novirzītu no Efraima galvas uz Manases galvu.</div></div>
<div class="par"><div class="verse" verse="18"><div class="verse-label">18</div>Un Jāzeps sacīja savam tēvam: "Ne tā, mans tēvs, šis ir vecākais, liec savu labo roku uz viņa galvu."</div></div>
<div class="par"><div class="verse" verse="19"><div class="verse-label">19</div>Bet viņa tēvs liedzās un sacīja: "Es zinu, mans dēls, es zinu ir to; arī tas taps par tautu, arī tas pieaugs, bet viņa jaunākais brālis būs lielāks par to, un viņa pēcnācēji būs tie, kas piepildīs zemi."</div></div>
<div class="par"><div class="verse" verse="20"><div class="verse-label">20</div>Un viņš to svētīja tanī dienā, sacīdams: "Tavā vārdā Israēla dēli svētīsies. Tie teiks: lai Dievs tev dara tā, kā Viņš Efraimam un Manasem ir darījis." Un viņš cēla Efraimu pār Manasi.</div></div>
<div class="par"><div class="verse" verse="21"><div class="verse-label">21</div>Un Israēls sacīja Jāzepam: "Redzi, es mirstu, bet Dievs būs ar jums un vedīs jūs atpakaļ jūsu zemē.</div></div>
<div class="par"><div class="verse" verse="22"><div class="verse-label">22</div>Un es tev dodu vienu kalna muguru vairāk par taviem brāļiem, kuru es esmu ieguvis no amoriešiem ar savu zobenu un ar savu loku."</div></div>
    </body>
</html>
