
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Alelujā! Teiciet To Kungu no debesīm, teiciet Viņu debesu augstumos!</div></div>
<div class="par"><div class="verse" verse="2"><div class="verse-label">2</div>Teiciet Viņu, visi Viņa eņģeļi, teiciet Viņu, visi Viņa karapulki!</div></div>
<div class="par"><div class="verse" verse="3"><div class="verse-label">3</div>Teiciet Viņu, saule un mēness, teiciet Viņu, visas spožās zvaigznes!</div></div>
<div class="par"><div class="verse" verse="4"><div class="verse-label">4</div>Teiciet Viņu, jūs debesu debesis un jūs ūdeņi, kas pāri debesīm augšā!</div></div>
<div class="par"><div class="verse" verse="5"><div class="verse-label">5</div>Lai tie teic Tā Kunga Vārdu, jo, kad Viņš pavēlēja, tie tapa radīti.</div></div>
<div class="par"><div class="verse" verse="6"><div class="verse-label">6</div>Viņš tiem liek pastāvēt mūžīgi mūžam; Viņš tiem devis likumu, ko tiem nebūs pārkāpt.</div></div>
<div class="par"><div class="verse" verse="7"><div class="verse-label">7</div>Teiciet To Kungu, savus skatus no zemes un jūras augšup raidīdami, jūs, lielie jūras nezvēri un jūs jūras plūdi!</div></div>
<div class="par"><div class="verse" verse="8"><div class="verse-label">8</div>Jūs, uguns un krusa, sniegs un migla, vējš un auka, kas pilda Viņa vārdu!</div></div>
<div class="par"><div class="verse" verse="9"><div class="verse-label">9</div>Kalni un pakalni, augļu koki un visi ciedru koki!</div></div>
<div class="par"><div class="verse" verse="10"><div class="verse-label">10</div>Meža zvēri un visi māju lopi, tārpi un spārnainie putni!</div></div>
<div class="par"><div class="verse" verse="11"><div class="verse-label">11</div>Jūs, ķēniņi virs zemes un visu tautu lielkungi, un visi zemes tiesneši!</div></div>
<div class="par"><div class="verse" verse="12"><div class="verse-label">12</div>Jaunekļi un jaunavas, sirmgalvji un bērni!</div></div>
<div class="par"><div class="verse" verse="13"><div class="verse-label">13</div>Viņiem visiem būs teikt Tā Kunga Vārdu, jo vienīgi Viņa Vārds ir augsts: Viņa diženums paceļas pār zemi un debesīm.</div></div>
<div class="par"><div class="verse" verse="14"><div class="verse-label">14</div>Viņš ir no jauna cēlis godā Savas tautas ragu par slavu visiem Saviem svētajiem, Israēla bērniem, tautai, kas Viņam tuva. Alelujā!</div></div>
    </body>
</html>
