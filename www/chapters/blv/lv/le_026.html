
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>"Nedariniet sev elkus vai izgrieztus tēlus, neceliet sev piemiņas akmeņus; arī savā zemē neceliet iezīmētus piemiņas akmeņus, lai to priekšā liektos līdz zemei, jo Es esmu Tas Kungs, jūsu Dievs!</div></div>
<div class="par"><div class="verse" verse="2"><div class="verse-label">2</div>Turiet Manus sabatus un bīstieties Manu svēto vietu,- Es esmu Tas Kungs!</div></div>
<div class="par"><div class="verse" verse="3"><div class="verse-label">3</div>Ja jūs Manos likumos staigāsit un Manus baušļus turēsit un tos pildīsit,</div></div>
<div class="par"><div class="verse" verse="4"><div class="verse-label">4</div>tad Es jums došu lietu savā laikā, un zeme izdos savu ražu, un koki nesīs savus augļus.</div></div>
<div class="par"><div class="verse" verse="5"><div class="verse-label">5</div>Un kulšanas laiks sniegsies līdz vīnogu novākšanas laikam, un vīnogu novākšanas laiks sniegsies līdz sējas laikam, un jūs bagātīgi ēdīsit savu maizi un dzīvosit droši savā zemē.</div></div>
<div class="par"><div class="verse" verse="6"><div class="verse-label">6</div>Un Es došu zemei mieru, ka jūs gulēsit bez briesmām; plēsīgos zvērus Es jūsu zemē darīšu rāmus, un zobens arī nepārstaigās jūsu zemi.</div></div>
<div class="par"><div class="verse" verse="7"><div class="verse-label">7</div>Un jūs vajāsit savus ienaidniekus, un tie kritīs no zobena jūsu acu priekšā.</div></div>
<div class="par"><div class="verse" verse="8"><div class="verse-label">8</div>Pieci no jums vajās simts ienaidniekus, un simts jūsējo vajās desmit tūkstošus, un jūsu ienaidnieki kritīs no zobena jūsu acu priekšā.</div></div>
<div class="par"><div class="verse" verse="9"><div class="verse-label">9</div>Un Es griezīšos pie jums un darīšu jūs auglīgus un jūs vairošu un ar jums nodibināšu Savu derību.</div></div>
<div class="par"><div class="verse" verse="10"><div class="verse-label">10</div>Un jūs ēdīsit no veca padoma, un, kad nāks jaunā raža, tikai tad jūs iepriekšējā gada ražu liksit pie malas.</div></div>
<div class="par"><div class="verse" verse="11"><div class="verse-label">11</div>Un Es uzcelšu Savu mājokli jūsu vidū, un Mana dvēsele jūs neniecinās.</div></div>
<div class="par"><div class="verse" verse="12"><div class="verse-label">12</div>Un Es staigāšu jūsu vidū un būšu jums par Dievu, un jūs būsit Man par tautu.</div></div>
<div class="par"><div class="verse" verse="13"><div class="verse-label">13</div>Es esmu Tas Kungs, jūsu Dievs, kas jūs izveda no Ēģiptes zemes, lai jūs tur nebūtu par vergiem, un Es esmu salauzis jūsu jūga kokus un esmu licis jums staigāt ar paceltu galvu.</div></div>
<div class="par"><div class="verse" verse="14"><div class="verse-label">14</div>Bet, ja jūs Man neklausīsit un nepildīsit visus šos baušļus</div></div>
<div class="par"><div class="verse" verse="15"><div class="verse-label">15</div>un ja jūs Manus likumus nicināsit un jūsu dvēseles Manas tiesas niecinās, nepildot visus šos baušļus, tad jūs lauzīsit Manu derību.</div></div>
<div class="par"><div class="verse" verse="16"><div class="verse-label">16</div>Tad Es jums šādi darīšu: Es likšu nākt pār jums izbailēm, dilonim un karstumam, kas acis aptumšo un dvēseli nomāc; un veltīgi jūs sēsit savu sēklu, un jūsu ienaidnieki ēdīs jūsu maizi.</div></div>
<div class="par"><div class="verse" verse="17"><div class="verse-label">17</div>Un Es dusmās celšu Savu vaigu pret jums, ka jūs tiksit savu ienaidnieku sakauti; un jūsu nīdējiem būs pār jums valdīt no augšas, un jūs bēgsit, kad nebūs neviena, kas jūs vajā.</div></div>
<div class="par"><div class="verse" verse="18"><div class="verse-label">18</div>Un, ja jūs arī tad vēl Man neklausīsit, tad Es uzlikšu vēl septiņkārt bargāku sodu jums jūsu grēku dēļ.</div></div>
<div class="par"><div class="verse" verse="19"><div class="verse-label">19</div>Un Es salauzīšu jūsu spēka lepnumu un darīšu debesis pār jums kā dzelzi un zemi kā varu.</div></div>
<div class="par"><div class="verse" verse="20"><div class="verse-label">20</div>Un jūs velti šķiedīsit savu spēku, jo zeme neizdos savu ražu, nedz arī tanī zemē koki nesīs savus augļus.</div></div>
<div class="par"><div class="verse" verse="21"><div class="verse-label">21</div>Un, ja tad vēl jūs Man turēsities pretim un vēl negribēsit Man paklausīt, tad Es vēl jums uzlikšu septiņus piemeklējumus jūsu grēku dēļ.</div></div>
<div class="par"><div class="verse" verse="22"><div class="verse-label">22</div>Un Es jums sūtīšu mežonīgus zvērus, kas aprīs jūsu bērnus un saplosīs jūsu lopus, un jūsu skaitu samazinās, tā ka jūsu ceļi paliks tukši.</div></div>
<div class="par"><div class="verse" verse="23"><div class="verse-label">23</div>Un, ja jūs šo pārmācību dēļ vēl neliksit Manis brīdināties, bet Man tuvosities ar naidu,</div></div>
<div class="par"><div class="verse" verse="24"><div class="verse-label">24</div>tad arī Es jums nākšu pretī ar naidu, un Es jūs sitīšu septiņkārt jūsu grēku dēļ.</div></div>
<div class="par"><div class="verse" verse="25"><div class="verse-label">25</div>Jo tad Es likšu nākt pār jums atriebības zobenam, kas atriebs Manu derību; un, kad jūs glābsities savās pilsētās, tad Es jūsu vidū sūtīšu mēri un nodošu jūs ienaidnieku rokā.</div></div>
<div class="par"><div class="verse" verse="26"><div class="verse-label">26</div>Tad Es jums atņemšu maizi, tikai mazliet jums piešķirot barībai; tad desmit sievas ceps jums maizi vienā krāsnī, un jums jūsu maize tiks katram ar svaru dota, jūs gan ēdīsit, bet nebūsit paēduši.</div></div>
<div class="par"><div class="verse" verse="27"><div class="verse-label">27</div>Un, ja jūs šo pārbaudījumu dēļ vēl Mani neklausīsit un tuvosities Man ar naidu,</div></div>
<div class="par"><div class="verse" verse="28"><div class="verse-label">28</div>tad arī Es jums bardzībā turēšos pretī un jūs vēl septiņkārt vairāk pārmācīšu jūsu grēku dēļ.</div></div>
<div class="par"><div class="verse" verse="29"><div class="verse-label">29</div>Un jūs ēdīsit savu dēlu miesas, un jūs ēdīsit savu meitu miesas.</div></div>
<div class="par"><div class="verse" verse="30"><div class="verse-label">30</div>Un Es izpostīšu jūsu augstieņu svētnīcas un nolauzīšu jūsu elku stabus; jūsu līķus Es izmetīšu uz jūsu sadauzītiem elku tēliem, un jūs būsit riebīgi Manai dvēselei.</div></div>
<div class="par"><div class="verse" verse="31"><div class="verse-label">31</div>Un Es darīšu jūsu pilsētas par postažām un iznīcināšu jūsu svētnīcas, un neodīšu jūsu upuru dūmu patīkamās smaržas.</div></div>
<div class="par"><div class="verse" verse="32"><div class="verse-label">32</div>Un Es likšu jūsu zemi tā izpostīt, ka jūsu ienaidnieki, kas tur dzīvos, būs iztrūkušies.</div></div>
<div class="par"><div class="verse" verse="33"><div class="verse-label">33</div>Bet jūs Es izkaisīšu starp citām tautām, un Es izvilkšu aiz jums zobenu no maksts, un jūsu zeme būs pārvērsta tuksnesī, un jūsu pilsētas būs izpostītas.</div></div>
<div class="par"><div class="verse" verse="34"><div class="verse-label">34</div>Tad zemei gan pašai patiksies ieturēt savu sabatu pa visu tās izpostīšanas laiku, kamēr jūs esat ienaidnieku zemē; tad zeme ievēros tās sabatus, un tad viņai patiksies tos ieturēt.</div></div>
<div class="par"><div class="verse" verse="35"><div class="verse-label">35</div>Visā tai posta laikā viņa ieturēs sabatu, jo tā tos tolaik neieturēja, kā tie bija ieturami, kad jūs tur vēl dzīvojāt.</div></div>
<div class="par"><div class="verse" verse="36"><div class="verse-label">36</div>Un jūsu tautas atlikušajiem Es iedvesīšu sirdīs bailes viņu ienaidnieku zemē, ka birstoša lapa ar savu čaukstēšanu viņus vajās, un tie bēgs, itin kā kad zobens tos vajātu, kaut arī nebūtu neviena, kas tos īsteni vajā.</div></div>
<div class="par"><div class="verse" verse="37"><div class="verse-label">37</div>Un viņi cits pār citu klups, itin kā zobena priekšā, kaut vajātāja nebūs, un jums neizdosies piecelties kājās savu ienaidnieku priekšā.</div></div>
<div class="par"><div class="verse" verse="38"><div class="verse-label">38</div>Un jūs iznīksit starp citām tautām, un jūsu ienaidnieku zeme jūs aprīs.</div></div>
<div class="par"><div class="verse" verse="39"><div class="verse-label">39</div>Un jūsu pārpalicēji savu grēku dēļ izplēnēs savu ienaidnieku zemēs un arī savu tēvu grēku dēļ tiem kopīgi ir jāiznīkst.</div></div>
<div class="par"><div class="verse" verse="40"><div class="verse-label">40</div>Tad viņi atzīs savus noziegumus un savu tēvu noziegumus, tie atzīsies savā svētuma nonicināšanā, kad viņi pret Mani lauza savu uzticību un dusmās turējās Man pretī.</div></div>
<div class="par"><div class="verse" verse="41"><div class="verse-label">41</div>Un arī Es tad gāju pret viņiem ar īgnumu, un Es tos izdzinu viņu ienaidnieku zemē, lai tad reiz viņu neapgraizītā sirds kļūst pazemīga un viņu pārkāpumi tiek atmaksāti.</div></div>
<div class="par"><div class="verse" verse="42"><div class="verse-label">42</div>Tad Es pieminēšu Savu derību ar Jēkabu un arī Savu derību ar Īzāku, un Es pieminēšu Savu derību ar Ābrahāmu, un Es pieminēšu to zemi.</div></div>
<div class="par"><div class="verse" verse="43"><div class="verse-label">43</div>Bet zeme būs viņu atstāta, un tā labprāt ieturēs savus sabata laikus, kad tā no viņiem ir kļuvusi tukša, bet tiem viņu noziegumi tiks piemeklēti tādēļ, ka viņi bija atmetuši Manas tiesas un ka viņu dvēselēm likās apnikuši Mani likumi.</div></div>
<div class="par"><div class="verse" verse="44"><div class="verse-label">44</div>Un arī tad vēl, tiem esot ienaidnieku zemē, Es tos neatmetīšu, un tie Man tiktāl neriebj, lai Es tos pilnīgi izdeldētu un Mana derība būtu ar viņiem pilnīgi jālauž, jo Es esmu Tas Kungs, viņu Dievs.</div></div>
<div class="par"><div class="verse" verse="45"><div class="verse-label">45</div>Un Es pieminēšu viņiem pirmo derību ar viņu vecajiem, ko Es esmu izvedis no Ēģiptes zemes visu tautu acu priekšā, lai Es tiem būtu par Dievu,- Es, Tas Kungs."</div></div>
<div class="par"><div class="verse" verse="46"><div class="verse-label">46</div>Šie ir tie likumi, tiesas un bauslības likumi, ko Tas Kungs uz Sinaja kalna nolika starp Sevi un Israēla bērniem caur Mozu.</div></div>
    </body>
</html>
