
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Šie ir bauslības noteikumi tiem, kuri ir kļuvuši šķīsti no spitālības: sākot ar viņu šķīstīšanās dienu, lai ikviens no viņiem tiek novests pie priestera.</div></div>
<div class="par"><div class="verse" verse="3"><div class="verse-label">3</div>Un priesteris lai iziet ārā aiz nometnes, un, ja priesteris redz, lūk, spitālības vaina ir uz spitālīgā miesas sadzijusi,</div></div>
<div class="par"><div class="verse" verse="4"><div class="verse-label">4</div>tad lai priesteris dod pavēli, ka viņa šķīstīšanās vajadzībām tiek ņemti divi dzīvi par šķīstiem atzīti putni, ciedru koka gabals un karmezīna šķetināti diegi un īzaps.</div></div>
<div class="par"><div class="verse" verse="5"><div class="verse-label">5</div>Un priesterim jādod pavēle, lai viens putns tiek nokauts māla traukā virs tekoša ūdens.</div></div>
<div class="par"><div class="verse" verse="6"><div class="verse-label">6</div>Tad dzīvais putns ir jāņem un arī ciedru koka gabals, un šķetinātie karmezīna diegi, un īzaps, un viņam tie kopā ar dzīvo putnu ir jāiemērc virs tekošā ūdens nokautā putna asinīs.</div></div>
<div class="par"><div class="verse" verse="7"><div class="verse-label">7</div>Un tas, kas no spitālības grib atbrīvoties, ir septiņas reizes jāapslaka, tad viņš ir kļuvis šķīsts; bet dzīvais putns ir lauka malā jāpalaiž brīvībā.</div></div>
<div class="par"><div class="verse" verse="8"><div class="verse-label">8</div>Tad tam, kas no spitālības šķīstās, ir jāmazgā savas drēbes, un tas lai nodzen visus savus matus un mazgājas ūdenī, un tā lai viņš kļūst šķīsts; tad lai viņš iet uz nometni, bet lai viņš dzīvo ārpus savas telts vēl septiņas dienas.</div></div>
<div class="par"><div class="verse" verse="9"><div class="verse-label">9</div>Bet septītajā dienā lai viņš vēlreiz nodzen visus savus matus, galvas matus, arī bārdu un uzacis; un itin visus savus matus lai viņš nodzen, lai mazgā savas drēbes un pats lai mazgājas ūdenī un kļūst šķīsts.</div></div>
<div class="par"><div class="verse" verse="10"><div class="verse-label">10</div>Bet astotajā dienā lai tas ņem divus jērus, kas bez vainas, un gadu vecu avi, kas bez vainas, līdz ar trijām desmitdaļām ēfas smalku kviešu miltu par ēdamo upuri, sajauktiem ar eļļu, un vienu logu eļļas.</div></div>
<div class="par"><div class="verse" verse="11"><div class="verse-label">11</div>Tad priesteris, kas šķīsta, lai liek tam vīram, kas šķīstās, nostāties līdz ar visām upura lietām Tā Kunga priekšā pie Saiešanas telts durvīm.</div></div>
<div class="par"><div class="verse" verse="12"><div class="verse-label">12</div>Un priesteris lai ņem vienu jēru, un lai viņš to pieved par vainas izpirkšanas upuri līdz ar logu eļļas, un lai viņš tos šurpu turpu šūpo par līgojamo upuri Tā Kunga priekšā.</div></div>
<div class="par"><div class="verse" verse="13"><div class="verse-label">13</div>Un tad lai viņš nokauj šo jēru tanī vietā, kurā parasti nokauj grēku upurus un dedzināmos upurus, - svētā vietā, jo kā grēku upuris, tā vainas izpirkšanas upuris pieder priesterim; tas ir augsti svēts.</div></div>
<div class="par"><div class="verse" verse="14"><div class="verse-label">14</div>Tad lai priesteris ņem mazliet asiņu no vainas izpirkšanas upura, lai liek tās uz šķīstāmā labās auss skripstiņas un uz viņa labās rokas īkšķa un uz labās kājas lielā pirksta.</div></div>
<div class="par"><div class="verse" verse="15"><div class="verse-label">15</div>Un lai priesteris arī ņem nedaudz eļļas no loga un lej to savā kreisajā saujā.</div></div>
<div class="par"><div class="verse" verse="16"><div class="verse-label">16</div>Un priesteris lai mērc savas labās rokas pirkstu kreisās saujas eļļā un šo eļļu slaka septiņas reizes Tā Kunga priekšā.</div></div>
<div class="par"><div class="verse" verse="17"><div class="verse-label">17</div>Bet no atlikušās eļļas, kas viņa saujā, lai priesteris ziež uz šķīstāmā labās auss skripstiņas un uz viņa labās rokas īkšķa un uz labās kājas lielā pirksta virs vainas izpirkšanas upura asinīm.</div></div>
<div class="par"><div class="verse" verse="18"><div class="verse-label">18</div>Bet pārpalikušo eļļu, kas ir priestera saujā, lai viņš izziež pār šķīstāmā galvu; tā lai priesteris izdara salīdzināšanu viņa labad Tā Kunga priekšā.</div></div>
<div class="par"><div class="verse" verse="19"><div class="verse-label">19</div>Un priesteris lai arī sagatavo grēku upuri, viņš lai izdara salīdzināšanu tā labad, kas šķīstās no savas nešķīstības; vēlāk viņš lai nokauj dedzināmā upura dzīvnieku.</div></div>
<div class="par"><div class="verse" verse="20"><div class="verse-label">20</div>Un priesteris lai upurē uz altāra dedzināmo un ēdamo upuri, viņš lai izdara salīdzināšanu viņa labad, tad tas ir šķīsts.</div></div>
<div class="par"><div class="verse" verse="21"><div class="verse-label">21</div>Bet, ja viņš ir nabags un viņa rocība ir maza, tad lai viņš ņem jēru par vainas izpirkšanas upuri, par līgojamo upuri, lai viņa labad izdarītu salīdzināšanu, un vienu desmito daļu ēfas smalku kviešu miltu, kas iejaukti eļļā, par ēdamo upuri un vienu logu eļļas</div></div>
<div class="par"><div class="verse" verse="22"><div class="verse-label">22</div>un divas ūbeles vai arī divus jaunus baložus, kurus tas ar savu rocību var iegūt; viens no tiem lai ir par grēku upuri, bet otrs par dedzināmo upuri.</div></div>
<div class="par"><div class="verse" verse="23"><div class="verse-label">23</div>Un astotajā dienā, kurā tam jātop šķīstītam, lai viņš tos pienes priesterim pie Saiešanas telts durvīm Tā Kunga priekšā.</div></div>
<div class="par"><div class="verse" verse="24"><div class="verse-label">24</div>Un priesteris lai ņem vainas izpirkšanas upura jēru un logu eļļas, un viņš lai tos šūpo šurpu turpu kā līgojamo upuri Tā Kunga priekšā.</div></div>
<div class="par"><div class="verse" verse="25"><div class="verse-label">25</div>Un tad lai viņš nokauj vainas izpirkšanas upura jēru; tad lai priesteris ņem mazliet asiņu no vainas izpirkšanas upura jēra un tās uzliek uz šķīstāmā labās auss skripstiņas un uz viņa labās rokas īkšķa, un uz viņa labās kājas lielā pirksta.</div></div>
<div class="par"><div class="verse" verse="26"><div class="verse-label">26</div>Bet no eļļas priesteris kādu daļu lai lej savā kreisajā saujā.</div></div>
<div class="par"><div class="verse" verse="27"><div class="verse-label">27</div>Un priesteris lai slaka eļļu, kas viņa kreisajā saujā, ar savas labās rokas pirkstu septiņas reizes Tā Kunga priekšā.</div></div>
<div class="par"><div class="verse" verse="28"><div class="verse-label">28</div>Un kādu daļu eļļas, kas viņa kreisajā saujā, lai priesteris ziež uz šķīstāmā labās auss skripstiņas un uz viņa labās rokas īkšķa un viņa labās kājas lielā pirksta - uz vainas izpirkšanas upura asiņu vietas.</div></div>
<div class="par"><div class="verse" verse="29"><div class="verse-label">29</div>Bet atlikušo eļļu, kas ir priestera kreisajā saujā, lai viņš izziež pār šķīstāmā galvu, lai izdarītu salīdzināšanu viņa labad Tā Kunga priekšā.</div></div>
<div class="par"><div class="verse" verse="30"><div class="verse-label">30</div>Pēc tam priesteris lai sagatavo upurēšanai vienu ūbeli vai vienu no jauniem baložiem, kas bija pieejami viņa rocībai.</div></div>
<div class="par"><div class="verse" verse="31"><div class="verse-label">31</div>Ja viņa rocībai bija sasniedzami abi, tad vienu par grēku upuri un otru par dedzināmo upuri līdz ar ēdamo upuri. Tā lai priesteris izdara salīdzināšanu šķīstāmā labad Tā Kunga priekšā."</div></div>
<div class="par"><div class="verse" verse="32"><div class="verse-label">32</div>Šie ir bauslības noteikumi par spitālīgo, kam nav iespējams ar savu rocību izpildīt, kas viņa šķīstīšanas labā tiek prasīts.</div></div>
<div class="par"><div class="verse" verse="33"><div class="verse-label">33</div>Un Tas Kungs runāja uz Mozu un Āronu:</div></div>
<div class="par"><div class="verse" verse="34"><div class="verse-label">34</div>"Kad jūs būsit iegājuši Kānaāna zemē, ko Es gribu jums dot par īpašumu, un kādā no jūsu zemes mājām Es sūtīšu spitālības sērgu,</div></div>
<div class="par"><div class="verse" verse="35"><div class="verse-label">35</div>tad tas, kas tanī mājā dzīvo, lai iet un paziņo priesterim, ka tāda slimība ir parādījusies viņa namā.</div></div>
<div class="par"><div class="verse" verse="36"><div class="verse-label">36</div>Un priesteris lai dod rīkojumu, ka, pirms priesteris atnāk, lai vainu apskatītu, tiem nams ir jāuzpoš, lai neviens netop nešķīsts, kas tanī namā, tikai pēc tam lai nāk priesteris un aprauga namu.</div></div>
<div class="par"><div class="verse" verse="37"><div class="verse-label">37</div>Un, kad viņš apskatot redz, ka, lūk, slimības pazīmes ir atrodamas iedobumos nama sienās kā iedzelteni, zaļgani vai arī iesarkani plankumi un tie guļ dziļāk, salīdzinot ar pārējo sienu,</div></div>
<div class="par"><div class="verse" verse="38"><div class="verse-label">38</div>tad lai priesteris nāk no nama ārā un lai aizslēdz nama durvis uz septiņām dienām.</div></div>
<div class="par"><div class="verse" verse="39"><div class="verse-label">39</div>Un septītajā dienā lai priesteris atkal atnāk tanī namā apraudzīt, un redzi, ja slimība nama sienās ir tālāk izpletusies,</div></div>
<div class="par"><div class="verse" verse="40"><div class="verse-label">40</div>tad lai priesteris dod rīkojumu, ka viņiem ir jāizlauž akmeņi, kuros ir slimības pazīmes, un lai viņi tos izmet ārā ārpus pilsētas nešķīstā vietā.</div></div>
<div class="par"><div class="verse" verse="41"><div class="verse-label">41</div>Bet pašu namu lai iekšpusē visapkārt nokasa, bet atkritumus, ko tie ir nokasījuši, lai viņi izber ārpus pilsētas nešķīstā vietā.</div></div>
<div class="par"><div class="verse" verse="42"><div class="verse-label">42</div>Un lai viņi ņem citus akmeņus un liek tos izņemto akmeņu vietā un citus mālus lai liek nokasītā apmetuma vietā.</div></div>
<div class="par"><div class="verse" verse="43"><div class="verse-label">43</div>Bet, ja pēc tam slimība atgriežas un tālāk izplešas namā, kad akmeņi tikuši izlauzti un nams bija nokasīts un no jauna apmests,</div></div>
<div class="par"><div class="verse" verse="44"><div class="verse-label">44</div>tad lai nāk priesteris un skatās, un, ja slimība namā ir tālāk izpletusies, tad tajā namā ir posta nesēja spitālība; nams ir nešķīsts.</div></div>
<div class="par"><div class="verse" verse="45"><div class="verse-label">45</div>Un namu lai noplēš ar visiem tā akmeņiem, kokiem un apmetumu, un viņi lai izved visu to ārpus pilsētas nešķīstā vietā.</div></div>
<div class="par"><div class="verse" verse="46"><div class="verse-label">46</div>Un ikviens, kas tādā namā ir iegājis, kas bijis aizslēgts, tas ir nešķīsts līdz vakaram.</div></div>
<div class="par"><div class="verse" verse="47"><div class="verse-label">47</div>Bet, kas tādā namā dus, tas lai mazgā savas drēbes, un, kas tādā namā ēd, tas lai mazgā savas drēbes.</div></div>
<div class="par"><div class="verse" verse="48"><div class="verse-label">48</div>Tad priesteris atkal nāk tādā namā un lūko, un, ja slimība tanī namā nav izpletusies pēc apmešanas, tad lai priesteris pasludina namu par šķīstu, jo vaina ir sadzijusi.</div></div>
<div class="par"><div class="verse" verse="49"><div class="verse-label">49</div>Un tad viņš kā grēku upuri lai ņem divus putnus, ciedru koku un karmezīna šķetinātos diegus un īzapu.</div></div>
<div class="par"><div class="verse" verse="50"><div class="verse-label">50</div>Un vienu putnu lai viņš nokauj kādā māla traukā virs tekoša ūdens.</div></div>
<div class="par"><div class="verse" verse="51"><div class="verse-label">51</div>Un tad viņš lai ņem ciedru koku, īzapu un karmezīna šķetinātos diegus un vēl dzīvo putnu, un tos viņš lai iemērc virs tekošā ūdens nokautā putna asinīs un ar tiem slacina namu septiņas reizes.</div></div>
<div class="par"><div class="verse" verse="52"><div class="verse-label">52</div>Un tā viņš to namu lai šķīsta ar putna asinīm, ar tekošu ūdeni, ar dzīvo putnu, ar ciedru koku, ar īzapu, ar karmezīna šķetinātiem diegiem.</div></div>
<div class="par"><div class="verse" verse="53"><div class="verse-label">53</div>Un dzīvo putnu lai viņš palaiž brīvībā lauka malā ārpus pilsētas; tā viņš lai izdara salīdzināšanu nama labad; un tas taps šķīsts."</div></div>
<div class="par"><div class="verse" verse="54"><div class="verse-label">54</div>Tie ir bauslības noteikumi par spitālību un tās izsitumiem,</div></div>
<div class="par"><div class="verse" verse="55"><div class="verse-label">55</div>gan par drēbju, gan par namu spitālību,</div></div>
<div class="par"><div class="verse" verse="56"><div class="verse-label">56</div>gan par uztūkumiem, gan par izsitumiem, gan par pūtēm;</div></div>
<div class="par"><div class="verse" verse="57"><div class="verse-label">57</div>par mācību, kad kas ir nešķīsts un kad kas ir šķīsts; šie ir bauslības noteikumi par spitālību.</div></div>
    </body>
</html>
