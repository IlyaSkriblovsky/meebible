
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet nu klausies, Jēkab, Mans kalps, un, tu Israēl, ko Es esmu izredzējis!</div></div>
<div class="par"><div class="verse" verse="2"><div class="verse-label">2</div>Tā saka Tas Kungs, kas tevi radījis un tevi veidojis no mātes miesām un kas tev palīdz: nebīsties, Mans kalps Jēkab, un, tu Ješurūn, ko Es esmu izredzējis!</div></div>
<div class="par"><div class="verse" verse="3"><div class="verse-label">3</div>Jo, kā Es izleju ūdeni uz iztvīkušu zemi un straumes uz sausu zemi, tā Es izliešu Savu Garu uz tavu dzimumu un Savu svētību uz taviem pēcnācējiem,</div></div>
<div class="par"><div class="verse" verse="4"><div class="verse-label">4</div>ka tie zaļos kā zāle, kā vītoli pie ūdens upēm.</div></div>
<div class="par"><div class="verse" verse="5"><div class="verse-label">5</div>Šis sacīs: es piederu Tam Kungam; kāds cits sauksies Jēkaba vārdā, vēl kāds trešais ar savu roku pierakstīsies kā piederīgs Tam Kungam un ar godu nēsās Israēla vārdu.</div></div>
<div class="par"><div class="verse" verse="6"><div class="verse-label">6</div>Tā saka Tas Kungs, Israēla ķēniņš un Pestītājs, Tas Kungs Cebaots: Es esmu pirmais un pēdējais, un bez Manis nav cita Dieva!</div></div>
<div class="par"><div class="verse" verse="7"><div class="verse-label">7</div>Kas var Man līdzināties? Lai tas nāk un Man saka un ziņo! Kas sūtījis senlaikos tautas pasaulē un pasludinājis nākošo, kas vēl notiks? Lai tie to pasaka!</div></div>
<div class="par"><div class="verse" verse="8"><div class="verse-label">8</div>Nebīstieties un neuztraucieties! Vai Es to tev neesmu no senlaikiem darījis zināmu un pasludinājis? Tā jūs esat Mani liecinieki. Vai ir bez Manis vēl cits Dievs? Nē, nav nevienas citas klints, Es nezinu nevienas!"</div></div>
<div class="par"><div class="verse" verse="9"><div class="verse-label">9</div>Visi elka tēlu taisītāji nav nekas, un viņu vismīļākajiem tēliem nav nekādas vērtības. Tie ir gan viņu liecinieki, bet tie neredz un nesaprot nekā, un tie paliks kaunā.</div></div>
<div class="par"><div class="verse" verse="10"><div class="verse-label">10</div>Kas tad gan darina dievus un lej elku tēlus, kas nekam neder?</div></div>
<div class="par"><div class="verse" verse="11"><div class="verse-label">11</div>Lūk, paši lietpratēji un viņu biedri visi stāv nokaunējušies, jo tie ir tikai cilvēki! Lai tie vīri nāk un sapulcējas, tie izbīsies un paliks kaunā!</div></div>
<div class="par"><div class="verse" verse="12"><div class="verse-label">12</div>Kalējs strādā ar savu darba rīku ogļu uguns svelmē un vesera sitieniem veido ar stipru roku tēlu. Kad viņš cieš badu, tad viņa spēks iet mazumā, un, kad viņš nedzer ūdeni, tad viņš nogurst.</div></div>
<div class="par"><div class="verse" verse="13"><div class="verse-label">13</div>Kokgriezējs izstiepj savu mērauklu, uzzīmē tēlu ar zīmuli, izgrebj to ar grebli, nosprauž to ar cirkuli un izveido pēc vīra parauga par skaistu cilvēka tēlu, ko domāts novietot namā.</div></div>
<div class="par"><div class="verse" verse="14"><div class="verse-label">14</div>Viņš cērt ciedru kokus un cipresi vai ozolu un izmeklē kādu no meža kokiem. Viņš bija dēstījis egļu kokus, ko lietus izaudzējis.</div></div>
<div class="par"><div class="verse" verse="15"><div class="verse-label">15</div>Tie ir cilvēkiem dedzināmais, viņš sildās pie to uguns, viņš kurina ar tiem arī krāsni un cep maizi. Bet viņš veido no atsevišķa šāda koka arī elka tēlu un pielūdz to.</div></div>
<div class="par"><div class="verse" verse="16"><div class="verse-label">16</div>Vienu daļu no tā viņš sadedzina ugunī, ar pārējo viņš cep gaļu, paēd, sildās pie uguns un saka: cik labi, es sajūtu siltumu!</div></div>
<div class="par"><div class="verse" verse="17"><div class="verse-label">17</div>Bet no atlikušā viņš darina sev dievu, elka tēlu, tā priekšā viņš zemojas, metas ceļos un to pielūdz, sacīdams: palīdzi man, jo tu esi mans dievs!</div></div>
<div class="par"><div class="verse" verse="18"><div class="verse-label">18</div>Tiem nav atziņas un saprāta, jo viņu acis ir aizlipušas, ka tie neredz, viņu sirdis ir apcietinātas, ka tie nesaprot.</div></div>
<div class="par"><div class="verse" verse="19"><div class="verse-label">19</div>Tādēļ neviens to nepārdomā un nesajēdz, lai sacītu: vienu koka daļu es sadedzināju ugunī, cepu uz tās oglēm maizi un gaļu un ēdu. Un vai tad es no atlikušā lai taisu kauna un šausmu tēlu un koka stumbenu lai pielūdzu?</div></div>
<div class="par"><div class="verse" verse="20"><div class="verse-label">20</div>Kas savu cerību liek uz nīcīgām lietām, uz pelniem, to maldina viņa pieviltā sirds un apmātais prāts, ka viņš nenāk pie garīgas skaidrības, lai jautātu: vai tie nav maldi, uz ko es paļaujos?</div></div>
<div class="par"><div class="verse" verse="21"><div class="verse-label">21</div>Apdomā to, Jēkab, un, tu Israēl, jo tu esi Mans kalps! Es tevi radīju, tu esi Mans kalps; Israēl, Es tevi neaizmirsīšu!</div></div>
<div class="par"><div class="verse" verse="22"><div class="verse-label">22</div>Es izgaisinu tavus pārkāpumus kā miglu un lieku izklīst taviem grēkiem kā mākonim. Atgriezies pie Manis, jo Es tevi atpestīšu!</div></div>
<div class="par"><div class="verse" verse="23"><div class="verse-label">23</div>Gavilējiet debesis, jo Tas Kungs to darījis! Priecājieties, zemes dziļumi, paceliet priecīgi savu balsi, jūs, kalni, mežs un visi koki, kas tanī, jo Tas Kungs ir Jēkabu atpestījis un ir Israēlā pagodināts!</div></div>
<div class="par"><div class="verse" verse="24"><div class="verse-label">24</div>Tā saka Tas Kungs, tavs Pestītājs, kas tevi vadījis no mātes miesām: "Es esmu Tas Kungs, kas visu radījis, kas debesis izklājis, Es viens pats, un arī zemei nospraudis robežas, - bez Manis tur neviena cita nebija!</div></div>
<div class="par"><div class="verse" verse="25"><div class="verse-label">25</div>Kas murgotāju brīnuma zīmes padara par neesošām un pašus zīlniekus parāda neprašas esam, kas gudros apkaunotus piespiež pazust un viņu zināšanu pierāda muļķību esam,</div></div>
<div class="par"><div class="verse" verse="26"><div class="verse-label">26</div>bet kas īsteno sava kalpa vārdu un piepilda savu sūtņu iepriekš pasludināto lēmumu, kas par Jeruzālemi apsola: to atkal apdzīvos! - un par Jūdas pilsētām: tās atkal atjaunos, un Es to izpostītās vietas atkal atjaunošu!</div></div>
<div class="par"><div class="verse" verse="27"><div class="verse-label">27</div>Kas saka jūras dziļumam: izsīksti! - un: Es tavas straumes padarīšu sausas!</div></div>
<div class="par"><div class="verse" verse="28"><div class="verse-label">28</div>Kas par Kīru saka: tas ir Mans gans, viņš izpildīs Manu gribu, pavēlēdams atjaunot Jeruzālemi un atkal uzcelt Dieva namu!"</div></div>
    </body>
</html>
