
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Jo redzi, tais dienās un tai pašā laikā, kad Es likšu griezties atpakaļ Jūdas un Jeruzālemes trimdiniekiem,</div></div>
<div class="par"><div class="verse" verse="2"><div class="verse-label">2</div>Es sapulcināšu vienuviet visas tautas, novedīšu viņas Jošafata ielejā un sākšu ar viņām tur tiesāties Manas tautas un Manas mantojuma tiesas Israēla dēļ, jo viņas ir izkaisījušas Manu tautu citu tautu starpā, sadalījušas gabalos Mana paša zemi,</div></div>
<div class="par"><div class="verse" verse="3"><div class="verse-label">3</div>un metušas kauliņus par Manas tautas likteni; viņas arī aizdevušas projām Manas tautas zēnus samaksai par prieka meitām un pārdevušas Manas tautas meitenes par vīnu, ko pēc tam nodzērušas.</div></div>
<div class="par"><div class="verse" verse="4"><div class="verse-label">4</div>Un jūs, ļaudis no Tiras un Sidonas un visu filistiešu apgabalu iedzīvotāji, kas jums par daļu gar Mani, un kādi jūsu nolūki pret Mani? Vai jūs atriebības nolūkos gribat stāties Man pretī? Labi, stājieties, strauji un steidzīgi Es likšu jūsu atriebības nolūkiem krist atpakaļ uz jūsu pašu galvām!</div></div>
<div class="par"><div class="verse" verse="5"><div class="verse-label">5</div>Jūs taču nolaupījāt Manu sudrabu un Manu zeltu, jūs paņēmāt Manus dārgumus un aiznesāt savos tempļos.</div></div>
<div class="par"><div class="verse" verse="6"><div class="verse-label">6</div>Vēl turklāt jūs pārdevāt grieķiem Jūdas un Jeruzālemes bērnus, lai dabūtu viņus projām no viņu dzimtās zemes robežām.</div></div>
<div class="par"><div class="verse" verse="7"><div class="verse-label">7</div>Redziet, Es tiem likšu celties no tās vietas, kurp jūs viņus pārdevāt, un likšu jūsu noziegumiem krist atpakaļ uz jūsu pašu galvām.</div></div>
<div class="par"><div class="verse" verse="8"><div class="verse-label">8</div>Un Es gribu, lai jūsu bērnus pārdotu Jūdas bērniem un lai tie savukārt pārdotu jūsu dēlus un jūsu meitas sabiešiem, kādai tautai tālās zemēs, - jo Tas Kungs tā ir runājis.</div></div>
<div class="par"><div class="verse" verse="9"><div class="verse-label">9</div>Lieciet to darīt zināmu svešo tautu vidū! Izsludiniet karu! Atmodiniet cīņai spēcīgos! Lai pulcējas un kārtojas visi karavīri!</div></div>
<div class="par"><div class="verse" verse="10"><div class="verse-label">10</div>Pārkaliet savus lemešus zobenos un savus vīna dārznieka nažus par šķēpiem! Lai arī nespēcīgais par sevi saka: es esmu stiprs!</div></div>
<div class="par"><div class="verse" verse="11"><div class="verse-label">11</div>Kārtojieties, pulcējieties un nāciet, visas apkārtējās tautas! Un tad turpat pret viņām ved Tu, Kungs, Savus cīnītājus!</div></div>
<div class="par"><div class="verse" verse="12"><div class="verse-label">12</div>Tad tautas saposīsies ceļā un nonāks Jošafata ielejā; tur tad Es nosēdīšos arī pats, lai tiesātu visas, itin visas apkārtējās tautas.</div></div>
<div class="par"><div class="verse" verse="13"><div class="verse-label">13</div>Laidiet darbā sirpjus, jo labība ir ienākusies! Nāciet šurp, jo vīnogu spaidi ir pilni un sulas tvertnes plūst pāri, jo daudz ir viņu ļauno darbu.</div></div>
<div class="par"><div class="verse" verse="14"><div class="verse-label">14</div>Un baru bariem būs sapulcējušās tautas tiesas ielejā, un Tā Kunga diena tiesas ielejā ir tuvu.</div></div>
<div class="par"><div class="verse" verse="15"><div class="verse-label">15</div>Saule un mēness aptumšosies, un arī zvaigznes pazaudēs savu spožumu.</div></div>
<div class="par"><div class="verse" verse="16"><div class="verse-label">16</div>Un Tas Kungs liks atskanēt Sava pērkona dārdiem no Ciānas un liks dzirdēt Savu balsi atskanam no Jeruzālemes, tā ka trīcēs zeme un debess. Bet Tas Kungs būs patvērums Savai tautai un stipra pils Israēla bērniem.</div></div>
<div class="par"><div class="verse" verse="17"><div class="verse-label">17</div>Un tad jūs atzīsit, ka Es, Tas Kungs, jūsu Dievs, dzīvoju Ciānā, Savā svētajā kalnā. Un Jeruzāleme būs svēta vieta, un neviens svešinieks tai vairs nestaigās cauri.</div></div>
<div class="par"><div class="verse" verse="18"><div class="verse-label">18</div>Un tanī pašā dienā notiks, ka kalnos plūdīs saldais vīns un uzkalnu nogāzēs būs piena pārpilnība; arī visi Jūdas strauti tecēs pilni ar ūdeni, un avots iztecēs no Tā Kunga nama un apūdeņos Sitimas ieleju.</div></div>
<div class="par"><div class="verse" verse="19"><div class="verse-label">19</div>Bet Ēģipte taps par tuksnesi un par tuksnešainu klajumu Edoma to noziegumu dēļ, ko tā atļāvās pret Jūdas bērniem, izliedama nevainīgas asinis Jūdas zemē.</div></div>
<div class="par"><div class="verse" verse="20"><div class="verse-label">20</div>Bet Jūda būs mūžīgi apdzīvota un Jeruzāleme uz audžu audzēm.</div></div>
<div class="par"><div class="verse" verse="21"><div class="verse-label">21</div>Un Es atriebšu tās asinis, ko Es vēl nebiju atriebis!" - Un Tas Kungs dzīvos Ciānā.</div></div>
    </body>
</html>
