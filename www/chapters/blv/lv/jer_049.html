
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tā saka Tas Kungs par Amona bērniem: "Vai tad Israēlam nav bērnu? Vai viņam nav mantinieka? Kāpēc tad Milkoms guvis mantojumu Gada zemē un viņa tauta dzīvo Gada zemes pilsētās?</div></div>
<div class="par"><div class="verse" verse="2"><div class="verse-label">2</div>Tādēļ ievērojiet, nāks dienas, tā saka Tas Kungs, Es likšu atskanēt kara troksnim pret amoniešu pilsētu Rabu, tā paliks par drupu kaudzi, un tās apkārtējie ciemi izzudīs uguns liesmās! Tad Israēls saņems atpakaļ mantojumu no saviem mantiniekiem, saka Tas Kungs.</div></div>
<div class="par"><div class="verse" verse="3"><div class="verse-label">3</div>Brēc, Hešbona! Jo Aja ir sagrauta. Vaimanājiet, Rabas meitas! Apvelciet sēru drēbes un vaidiet, skraidīdamas apkārt gar mūriem! Jo Milkomam jāiet gūstā ar visiem saviem priesteriem un lielkungiem.</div></div>
<div class="par"><div class="verse" verse="4"><div class="verse-label">4</div>Ko tu lielies un dižojies ar savām ielejām? Tava ieleja ir pārplūdināta, tu atkritēja meita, kas, paļaudamās uz savu lielo mantu, saka: kas gan drīkstētu man tuvoties?</div></div>
<div class="par"><div class="verse" verse="5"><div class="verse-label">5</div>Redzi, Es sūtīšu pār tevi bailes no visām pusēm, saka Tas Kungs Cebaots, jūs aizklīdinās visus projām, tā ka neviens no jums nepagūs ne apskatīties un neviens nesavāks bēgļus atkal vienkopus!</div></div>
<div class="par"><div class="verse" verse="6"><div class="verse-label">6</div>Bet pēc tam Es atvedīšu atpakaļ Amona bērnu trimdiniekus!" saka Tas Kungs.</div></div>
<div class="par"><div class="verse" verse="7"><div class="verse-label">7</div>Par Edomu tā saka Tas Kungs Cebaots: "Vai tad nav vairs nekādas gudrības Temanā? Vai tad sapratīgajiem padoms pazudis un gudrība izbeigusies?</div></div>
<div class="par"><div class="verse" verse="8"><div class="verse-label">8</div>Bēdziet, steidzieties projām no turienes, ielieniet dziļās paslēptuvēs, jūs, Dedanas iedzīvotāji! Jo Es lieku tuvoties Ēsavam viņa bojāejas stundai, laikam, kad Es gribu taisīt nolēsi ar viņu.</div></div>
<div class="par"><div class="verse" verse="9"><div class="verse-label">9</div>Kad vīnogu lasītāji ielaužas pie tevis, vai viņi neatstāj tomēr zināmu pēcražu? Kad naktī ieslapstās zagļi, viņi paņem tik daudz, cik viņiem pietiek.</div></div>
<div class="par"><div class="verse" verse="10"><div class="verse-label">10</div>Bet Es pats pārmeklēšu Ēsava zemi, atklāšu viņa paslēptuves; ja viņš arī gribētu, viņš nevar paslēpties, viņa dzimums tiks iznīcināts, tāpat viņa brāļi un kaimiņi, tā ka nekas no viņa vairs pāri nebūs.</div></div>
<div class="par"><div class="verse" verse="11"><div class="verse-label">11</div>Atstāj Man savus bāriņus, Es tos uzturēšu pie dzīvības, tavas atraitnes lai paļaujas uz Mani!</div></div>
<div class="par"><div class="verse" verse="12"><div class="verse-label">12</div>Tā saka Tas Kungs: tiešām, kas nebija pelnījuši dzert rūgto kausu, tiem tas bija jādzer, un vai tad tu lai paliktu bez soda? Tiešām, tu nepaliksi nesodīts, tu tiešām to dzersi!</div></div>
<div class="par"><div class="verse" verse="13"><div class="verse-label">13</div>Jo Es pie Sevis zvērēju, saka Tas Kungs, Bocrai jātop par biedinājumu, par tuksnesi, par apsmieklu un par lāsta vārdu un visām tai piederīgām apdzīvotām vietām par tuksnešainiem klajumiem mūžīgi!"</div></div>
<div class="par"><div class="verse" verse="14"><div class="verse-label">14</div>Es saņēmu ziņu no Tā Kunga, vēsts ir izsūtīta tautām: "Pulcējieties un eita cīņā pret Edomu!</div></div>
<div class="par"><div class="verse" verse="15"><div class="verse-label">15</div>Redzi, Es tevi darīju mazu tautu starpā un nicinātu cilvēku vidū.</div></div>
<div class="par"><div class="verse" verse="16"><div class="verse-label">16</div>Pievīlusi tevi ir tava iedomība un augstprātība, ka tu dzīvo klints aizās un turi savā varā kalnu augstienes. Bet, ja tu taisītu savu ligzdu arī tik augstu kā ērglis, tomēr Es tevi nogrūdīšu no turienes!" - tā saka Tas Kungs.</div></div>
<div class="par"><div class="verse" verse="17"><div class="verse-label">17</div>"Edomai jātop par kaut ko sastingušu; ikvienam, kas tai ies garām, jābūt izbaiļu pārņemtam, un tas šņāks par visām tās ciešanām!</div></div>
<div class="par"><div class="verse" verse="18"><div class="verse-label">18</div>Kā Sodoma un Gomora un to blakuspilsētas tika pavisam sagrautas," saka Tas Kungs, "tā arī šeit neviens vairs nedzīvos un arī neuzturēsies.</div></div>
<div class="par"><div class="verse" verse="19"><div class="verse-label">19</div>Tik tiešām, cik strauji lauva no Jordānas biezokņiem dodas augšup pa mūžam zaļo ielejas nogāzi, tikpat ātri Es Edomu no turienes aizdzīšu un iecelšu tur par kungu to, kas tam izredzēts. Kas ir Man līdzīgs, un kas var saukt Mani pie atbildības? Un kur būtu tāds tautu valdnieks, kas varētu mēroties ar Mani?"</div></div>
<div class="par"><div class="verse" verse="20"><div class="verse-label">20</div>Tādēļ uzklausiet, ko Tas Kungs nolēmis par Edomu un Viņa nodomus, kas Viņam ir par Temanas iedzīvotājiem: tiešām, ganu zēni, iekarotāji, tos aizvedīs kā ganāmā pulka jērus! Pat viņu ganības uztrauksies un būs šausmu pārņemtas par tiem!</div></div>
<div class="par"><div class="verse" verse="21"><div class="verse-label">21</div>Zeme trīc no viņu krišanas, viņu sāpju kliedzienu troksnis būs dzirdams pie Niedru jūras!</div></div>
<div class="par"><div class="verse" verse="22"><div class="verse-label">22</div>Redzi, kā ērglis viņš, ienaidnieks, paceļas un izpleš savus spārnus pār Bocru; Edomas kareivji jutīsies tanī dienā kā dzemdētāja sieva dzemdību sāpēs.</div></div>
<div class="par"><div class="verse" verse="23"><div class="verse-label">23</div>Par Damasku. "Vilšanās un apmulsums valda Hamatā un Arpadā, jo turieniešiem pienākušas ļaunas ziņas. Tie izmisuši baiļu pilnā uztraukumā kā jūra, kas nevar rimties.</div></div>
<div class="par"><div class="verse" verse="24"><div class="verse-label">24</div>Damaska ir zaudējusi cerību, tā taisās bēgt, to pārņēmušas bailes, izmisums un žņaudzēji kā dzemdētāju sievu dzemdību sāpēs.</div></div>
<div class="par"><div class="verse" verse="25"><div class="verse-label">25</div>Ak, kā tā ir atstāta! Šī slavenā pilsēta, kas reiz bija Mana prieka pils!</div></div>
<div class="par"><div class="verse" verse="26"><div class="verse-label">26</div>Tādēļ tās jaunie vīri kritīs ielu cīņās, un visi tās cīņai spējīgie kareivji tanī dienā aizies bojā, saka Tas Kungs Cebaots,</div></div>
<div class="par"><div class="verse" verse="27"><div class="verse-label">27</div>un Es pielikšu uguni Damaskas mūriem, tā aprīs Benhadada pilis!"</div></div>
<div class="par"><div class="verse" verse="28"><div class="verse-label">28</div>Par Kedaru un par Hacora valstīm, ko Bābeles ķēniņš Nebukadnēcars uzvarēja, Tas Kungs saka tā: "Celieties, eita cīņā pret Kedaru, uzveiciet un iznīciniet austrumu dēlus!</div></div>
<div class="par"><div class="verse" verse="29"><div class="verse-label">29</div>Lai paņem viņu teltis un ganāmos pulkus, lai atņem un aizved viņu telts iekārtu un visus mājas piederumus, un viņu kamieļus un uzsauc tiem: briesmas visapkārt!</div></div>
<div class="par"><div class="verse" verse="30"><div class="verse-label">30</div>Bēdziet steidzīgi un paslēpieties, jūs, Hacoras iedzīvotāji, tā saka Tas Kungs, jo Bābeles ķēniņš Nebukadnēcars ir metis uz jums savu aci: viņam ir ļauns nodoms pret jums, viņš taisās jums uzbrukt.</div></div>
<div class="par"><div class="verse" verse="31"><div class="verse-label">31</div>Celieties un eita pret bezrūpīgo tautu, kas mierīgi un droši dzīvo, saka Tas Kungs, kam nav ne durvju, ne aizšaujamo; tie netraucēti dzīvo klusībā.</div></div>
<div class="par"><div class="verse" verse="32"><div class="verse-label">32</div>Par laupījumu jums kritīs viņu kamieļi un viņu lielie ganāmie pulki. Es izklīdināšu visos vējos tos, kam gar deniņiem apcirpti mati, un sūtīšu tiem postu no visām pusēm, saka Tas Kungs,</div></div>
<div class="par"><div class="verse" verse="33"><div class="verse-label">33</div>Hacora būs šakāļiem par mitekli, neauglīga kailatne uz visiem laikiem; neviens tur vairs nedzīvos, neviens tur neapmetīsies!"</div></div>
<div class="par"><div class="verse" verse="34"><div class="verse-label">34</div>Šis ir Tā Kunga vārds par Ēlāmu, kas nāca pār Jeremiju Jūdas ķēniņa Cedekijas valdīšanas sākumā:</div></div>
<div class="par"><div class="verse" verse="35"><div class="verse-label">35</div>"Tā saka Tas Kungs Cebaots: redzi, Es salauzīšu Ēlāma stopu, viņa varas stiprumu!</div></div>
<div class="par"><div class="verse" verse="36"><div class="verse-label">36</div>Es sūtīšu pār Ēlāmu četrus vējus no visām četrām debess pusēm un izklīdināšu ēlāmiešus visos vējos: nebūs tautas, kur nenonāktu ēlāmiešu bēgļi!</div></div>
<div class="par"><div class="verse" verse="37"><div class="verse-label">37</div>Es iedvesīšu ēlāmiešiem baigas bailes no viņu ienaidniekiem un no tiem, kas tīko pēc viņu dzīvības; Es sūtīšu tiem nelaimi, Savu dusmu karstumu, tā saka Tas Kungs, un tad Es likšu tiem pāri iet zobenam, kamēr būšu tos iznīcinājis!</div></div>
<div class="par"><div class="verse" verse="38"><div class="verse-label">38</div>Tad Es uzcelšu Ēlāmā Savu troni un izdeldēšu tur ķēniņu kopā ar lielkungiem, saka Tas Kungs,</div></div>
<div class="par"><div class="verse" verse="39"><div class="verse-label">39</div>bet pēdējās dienās Es atvedīšu atpakaļ Ēlāma trimdiniekus, saka Tas Kungs."</div></div>
    </body>
</html>
