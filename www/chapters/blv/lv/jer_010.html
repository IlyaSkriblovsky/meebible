
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Klausaities to vārdu, ko Tas Kungs jums liek sludināt, Israēla nama ļaudis!</div></div>
<div class="par"><div class="verse" verse="2"><div class="verse-label">2</div>Tā saka Tas Kungs: "Nepieradiniet sevi citu tautu dzīves veidam, neļaujiet sevi iebiedēt debess zīmēm, no kā viņas bīstas!</div></div>
<div class="par"><div class="verse" verse="3"><div class="verse-label">3</div>Jo citu tautu elka dievu iestādījumi un svinīga kalpošana tiem ir tikai tukši nieki: elks pats jau ir tikai mežā cirsts koka gabals, tas ir lietpratēja rokas ar cirvi un grebli izveidots koka darinājums.</div></div>
<div class="par"><div class="verse" verse="4"><div class="verse-label">4</div>Viņš to izgrezno ar sudrabu un zeltu, piestiprina ar naglām, tās iesizdams ar āmuru, lai tas nešķobās.</div></div>
<div class="par"><div class="verse" verse="5"><div class="verse-label">5</div>Tie ir kā putnu biedēkļi sakņu dārzā, tie nerunā, tie jānes rokās, jo tie paši nestaigā. Nebīstaities no tiem, jo tie nevar kaitēt, bet arī ko labu darīt nav viņu varā."</div></div>
<div class="par"><div class="verse" verse="6"><div class="verse-label">6</div>Bet neviena nav tāda kā Tu, ak, Kungs! Tu esi liels, un liels ir Tavs Vārds ar savu spēku!</div></div>
<div class="par"><div class="verse" verse="7"><div class="verse-label">7</div>Kas Tevi lai nebītos, Tu tautu ķēniņš? Tiešām, tas Tev nākas, jo starp visiem tautu gudrajiem visās viņu valstīs nav neviena tāda kā Tu.</div></div>
<div class="par"><div class="verse" verse="8"><div class="verse-label">8</div>Tie visi kopā ir negudri un nezinīgi; visa elku gudrība ir - koka gabals.</div></div>
<div class="par"><div class="verse" verse="9"><div class="verse-label">9</div>Plāni izkalta sudraba plāksne no Taršišas un zelts no Ufasas, viss kopā koktēlnieka un zeltkaļa darbs; zilā un sarkanā purpura tērpā visi šie veidojumi ir veiklu sava aroda pratēju darināti.</div></div>
<div class="par"><div class="verse" verse="10"><div class="verse-label">10</div>Bet Tas Kungs patiesi ir Dievs, Viņš ir dzīvais Dievs un mūžīgais ķēniņš, zeme dreb no Viņa dusmām, un tautas nevar pastāvēt Viņa bardzībā.</div></div>
<div class="par"><div class="verse" verse="11"><div class="verse-label">11</div>Tā jums tiem būs sacīt: "Tiem dieviem, kas nav radījuši debesis un zemi, jāpazūd no zemes un apakš debess!"</div></div>
<div class="par"><div class="verse" verse="12"><div class="verse-label">12</div>Viņš, Tas Kungs, radīja zemi ar Savu spēku, lika stiprus pamatus pasaules ēkai ar Savu gudrību un izplēta pār visu debesis ar Savu atziņu.</div></div>
<div class="par"><div class="verse" verse="13"><div class="verse-label">13</div>Kad pērkona dārdos atskan Viņa balss, kad Viņš ūdenim padebešos liek krākt un liek mākoņu segai no zemes galiem klāties visam pāri, kad Viņš iededzina zibeņus, lietum līstot, un izlaiž vētru no tās apslēptām novietnēm,</div></div>
<div class="par"><div class="verse" verse="14"><div class="verse-label">14</div>kā sastindzis tad stāv katrs cilvēks izbrīnā, nevarēdams nekā no visa tā saprast. Un jākaunas tad ikvienam zeltkalim par savu darināto tēlu, jo tikai māns ir viņa izlietais elks, nekāda dzīvība tajā nemīt.</div></div>
<div class="par"><div class="verse" verse="15"><div class="verse-label">15</div>Nekas cits kā tukšu un neprātīgu iedomu veidojumi ir tie, smieklīgi darinājumi; kad to soda diena būs pienākusi, tad viņiem ir gals.</div></div>
<div class="par"><div class="verse" verse="16"><div class="verse-label">16</div>Bet ne tāda ir Jēkaba mantojuma daļa; nē, Viņš ir visu lietu radītājs, un Israēls ir Viņa mantojuma cilts, Tas Kungs Cebaots ir Viņa vārds.</div></div>
<div class="par"><div class="verse" verse="17"><div class="verse-label">17</div>Savāc savu mantas nastu kopā, Ciānas meita, no visas zemes, tu, kas sēdi aplenkuma grūtībās.</div></div>
<div class="par"><div class="verse" verse="18"><div class="verse-label">18</div>Jo tā saka Tas Kungs: "Es izmetīšu šoreiz iedzīvotājus laukā no zemes un tos nolikšu smagā stāvoklī, lai tie nāk pie atzīšanas!"</div></div>
<div class="par"><div class="verse" verse="19"><div class="verse-label">19</div>Bēdas man manas nelaimes dēļ! Sitiens, kas mani ķēris, ir smags! Bet es saku: tās ir manas ciešanas, man tās jānes.</div></div>
<div class="par"><div class="verse" verse="20"><div class="verse-label">20</div>Mana telts ir sagrauta, visas telts saites sarautas. Mani bērni mani atstājuši, to vairs man nav; nav neviena, kas turpmāk uzceltu manu telti un pārklātu to ar telts segu.</div></div>
<div class="par"><div class="verse" verse="21"><div class="verse-label">21</div>Jo mani gani ir bijuši apmāti un nav meklējuši To Kungu, tādēļ tiem nebija panākumu, un viss viņu ganāmais pulks ir izklīdis.</div></div>
<div class="par"><div class="verse" verse="22"><div class="verse-label">22</div>Klau! Kas dzirdams? Redzi, tuvojas liela dunoņa no ziemeļu puses, lai izpostītu Jūdas pilsētas, padarītu tās par mitekli tuksneša zvēriem!</div></div>
<div class="par"><div class="verse" verse="23"><div class="verse-label">23</div>Es zinu, Kungs, ka cilvēka dzīves ceļš nav viņa paša rokās, ka savā dzīvē vīrs nevar droši noteikt savu gājumu.</div></div>
<div class="par"><div class="verse" verse="24"><div class="verse-label">24</div>Pārmāci mani, Kungs, bet ar žēlastību un ne Savā bardzībā, ka Tu mani galīgi neiznīcini!</div></div>
<div class="par"><div class="verse" verse="25"><div class="verse-label">25</div>Izlej Savas dusmas pār tām tautām, kas Tevi nepazīst, un pār tām ciltīm, kas nepiesauc Tavu Vārdu! Jo tie Jēkabu aprijuši, viņu galīgi apēduši un viņa druvas nopostījuši!</div></div>
    </body>
</html>
