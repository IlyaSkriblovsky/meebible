
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tika sapulcināti arī Efraima vīri, un tie devās uz ziemeļiem un sacīja Jeftam: "Kāpēc tu esi devies karā pret Amona bērniem, bet mūs neesi saucis iet sev līdzi? Tagad mēs tavu namu virs tavas galvas sadedzināsim ar uguni."</div></div>
<div class="par"><div class="verse" verse="2"><div class="verse-label">2</div>Un Jefta viņiem sacīja: "Es pats un mana tauta bija lielā naidā ar Amona bērniem. Es jūs saucu, bet jūs man nepalīdzējāt atbrīvoties no viņu rokas.</div></div>
<div class="par"><div class="verse" verse="3"><div class="verse-label">3</div>Un, kad es redzēju, ka man nebija neviena glābēja, tad es liku savu dvēseli savā rokā un devos pret Amona bērniem, un Tas Kungs tos nodeva manā rokā. Kādēļ tad jūs nākat šodien, lai sāktu karu pret mani?"</div></div>
<div class="par"><div class="verse" verse="4"><div class="verse-label">4</div>Tad Jefta sapulcināja itin visus Gileāda vīrus, un tie karoja pret Efraima vīriem, un Gileāda vīri sakāva Efraimu, tāpēc ka tie bija teikuši: jūs esat bēgļi no Efraima, jo tiešām Gileāds ir Efraima un Manases vidū.</div></div>
<div class="par"><div class="verse" verse="5"><div class="verse-label">5</div>Un Gileāds atņēma Efraimam Jordānas braslus. Un ikreiz, kad kāds pārnācējs efraimietis, kas meklēja glābiņu, teica: ļaujiet man celties pāri, - tad Gileāda vīri tādam prasīja: vai tu esi efraimietis? Kad viņš atbildēja: es neesmu,-</div></div>
<div class="par"><div class="verse" verse="6"><div class="verse-label">6</div>tad tie viņam sacīja: pasaki "šibolet"! Ja tas teica "sibolet", nespēdams šo vārdu pareizi izrunāt, tad tie viņu sagrāba un nokāva pie Jordānas brasliem, un tanī laikā no Efraima ļaudīm krita četrdesmit divi tūkstoši vīru.</div></div>
<div class="par"><div class="verse" verse="7"><div class="verse-label">7</div>Un Jefta bija soģis Israēlā sešus gadus; tad gileādietis Jefta nomira, un viņu apglabāja kādā pilsētā Gileādā.</div></div>
<div class="par"><div class="verse" verse="8"><div class="verse-label">8</div>Un pēc viņa soģis Israēlā bija Ibcans no Bētlemes.</div></div>
<div class="par"><div class="verse" verse="9"><div class="verse-label">9</div>Un tam bija trīsdesmit dēli, un trīsdesmit meitas viņš izprecināja no savām mājām, un trīsdesmit meitas viņš pārveda no ārienes saviem dēliem; viņš tiesāja Israēlu septiņus gadus.</div></div>
<div class="par"><div class="verse" verse="10"><div class="verse-label">10</div>Un tad Ibcans nomira, un viņu apglabāja Bētlemē.</div></div>
<div class="par"><div class="verse" verse="11"><div class="verse-label">11</div>Un pēc viņa soģis Israēlā bija zebulonietis Elons, un viņš Israēlu tiesāja desmit gadus.</div></div>
<div class="par"><div class="verse" verse="12"><div class="verse-label">12</div>Un zebulonietis Elons nomira, un viņu apglabāja Ajalonā Zebulona zemē.</div></div>
<div class="par"><div class="verse" verse="13"><div class="verse-label">13</div>Pēc viņa soģis Israēlā kļuva Abdons, Hillēla dēls, no Piratonas.</div></div>
<div class="par"><div class="verse" verse="14"><div class="verse-label">14</div>Un viņam bija četrdesmit dēlu un trīsdesmit mazdēlu, kas jāja uz septiņdesmit jauniem ēzeļiem, un viņš pats tiesāja Israēlu astoņus gadus.</div></div>
<div class="par"><div class="verse" verse="15"><div class="verse-label">15</div>Un arī vīrs no Piratonas, Abdons, Hillēla dēls, nomira, un viņu apglabāja Piratonā, Efraima zemē, amalekiešu kalnos.</div></div>
    </body>
</html>
