
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un atkal pār mani nāca Tā Kunga vārds:</div></div>
<div class="par"><div class="verse" verse="2"><div class="verse-label">2</div>"Neņem sev sievu, lai tev nav ne dēlu, ne meitu šinī vietā!"</div></div>
<div class="par"><div class="verse" verse="3"><div class="verse-label">3</div>Jo tā saka Tas Kungs par tiem dēliem un tām meitām, kas piedzims šinī vietā, un par tām mātēm, kas tos dzemdēs, un par tiem tēviem, kas tos dzemdinās šinī zemē:</div></div>
<div class="par"><div class="verse" verse="4"><div class="verse-label">4</div>"Tie mirs ar nāvīgām un ciešanu pilnām kaitēm, un tos neapraudās un neapglabās, tie būs par mēsliem klajam laukam! Zobens un bads tos aprīs, un viņu miesas būs par barību putniem apakš debess un zvēriem laukā!"</div></div>
<div class="par"><div class="verse" verse="5"><div class="verse-label">5</div>Vēl Tas Kungs pavēlēja tā: "Neej sēru namā un nepiedalies sēru sanāksmēs, lai tiem parādītu līdzjūtību! Jo Es atrāvu šai tautai Savu mieru, Savu žēlastību un mīlestību, saka Tas Kungs.</div></div>
<div class="par"><div class="verse" verse="6"><div class="verse-label">6</div>Tā nomirs šai zemē lieli un mazi un netiks apglabāti, neviens tos neapraudās, un neviens viņu dēļ nesagraizīsies un nenocirps matus līdz ādai.</div></div>
<div class="par"><div class="verse" verse="7"><div class="verse-label">7</div>Arī nesniegs nevienam sēru maizi, lai to iepriecinātu mirušā dēļ. Nevienam nedos dzert sēru kausu iepriecinājumam viņa mirušā tēva vai mātes dēļ.</div></div>
<div class="par"><div class="verse" verse="8"><div class="verse-label">8</div>Neej namā, kur notiek dzīres, pie tiem sēdēt, ar tiem kopā ēst un dzert!</div></div>
<div class="par"><div class="verse" verse="9"><div class="verse-label">9</div>Jo tā saka Tas Kungs Cebaots, Israēla Dievs: tik tiešām, šai vietā Es apklusināšu jūsu dienās jūsu acu priekšā visu skaļāko prieku un jautrību, visas līgavaiņa gaviles un visas līgavas dziesmas!</div></div>
<div class="par"><div class="verse" verse="10"><div class="verse-label">10</div>Kad tu pasludināsi šai tautai visus šos vārdus un tie tev jautās: kāpēc Tas Kungs draud mums ar šo lielo nelaimi, un kas ir mūsu noziegums? Un kur ir mūsu grēks, ar ko mēs esam apgrēkojušies pret To Kungu, mūsu Dievu? -</div></div>
<div class="par"><div class="verse" verse="11"><div class="verse-label">11</div>tad atbildi tu tiem: tāpēc, ka jūsu tēvi Mani atstājuši, saka Tas Kungs, un skrējuši pie citiem dieviem, tiem kalpojuši un tos pielūguši, bet Mani atstājuši un Manus baušļus nav turējuši.</div></div>
<div class="par"><div class="verse" verse="12"><div class="verse-label">12</div>Un jūs tāpat grēkojat un vēl vairāk kā jūsu tēvi; jūs staigājat ikviens pēc savas sirds nepakļāvības un Mani neklausāt.</div></div>
<div class="par"><div class="verse" verse="13"><div class="verse-label">13</div>Tādēļ Es jūs izraidīšu no šīs zemes tādā zemē, ko jūs nepazīstat un ko nepazina arī jūsu tēvi; tur jūs varat kalpot citiem dieviem dienām un naktīm, tādēļ ka Man pret jums vairs nav nekādas žēlastības!</div></div>
<div class="par"><div class="verse" verse="14"><div class="verse-label">14</div>Redzi, nāks dienas, tā saka Tas Kungs, kad nesacīs vairs: tik tiešām, ka Tas Kungs dzīvo, kas izveda Israēla bērnus no Ēģiptes zemes! -</div></div>
<div class="par"><div class="verse" verse="15"><div class="verse-label">15</div>bet sacīs: tik tiešām, ka Tas Kungs dzīvo, kas atveda Israēla bērnus no ziemeļu zemes un no visām zemēm, kur Viņš tos bija izklīdinājis! - jo Es atvedīšu tos atkal viņu zemē, ko Es devu viņu tēviem.</div></div>
<div class="par"><div class="verse" verse="16"><div class="verse-label">16</div>Es sūtīšu daudz zvejnieku, saka Tas Kungs, tie tos ķers kā zivis; tad Es sūtīšu daudz mednieku, un tie viņus gūstīs pa visiem kalniem, pa visiem pakalniem un klinšu aizām,</div></div>
<div class="par"><div class="verse" verse="17"><div class="verse-label">17</div>jo Manas acis redz visus viņu ceļus, viņi Man nav apslēpti, un viņu noziegums nav apslēpts Manu acu priekšā.</div></div>
<div class="par"><div class="verse" verse="18"><div class="verse-label">18</div>Vispirms Es divkārtīgi tiem atmaksāšu par viņu noziegumu un grēku, tādēļ ka tie apgānījuši Manu zemi ar savu šausmīgo elka dievu līķiem un piepildījuši Mana mantojuma tiesu ar savām negantībām."</div></div>
<div class="par"><div class="verse" verse="19"><div class="verse-label">19</div>Ak, Kungs, mans spēks, mana stiprā pils un mans patvērums bēdās! Pie Tevis nāks tautas no pasaules galiem un sacīs: "Tiešām, tie ir tikai māņi, kas bija mūsu tēviem, nebūtnīgi, neīsti dievekļi, kas nevar palīdzēt!</div></div>
<div class="par"><div class="verse" verse="20"><div class="verse-label">20</div>Vai tad var cilvēks sev darināt dievus? Tie taču nav īsti dievi!"</div></div>
<div class="par"><div class="verse" verse="21"><div class="verse-label">21</div>"Tādēļ redzi, Es šoreiz tos vedīšu pie atziņas, Es tiem parādīšu Savu roku un Savu varu. Tad tie atzīs, ka Mans vārds ir: Tas Kungs."</div></div>
    </body>
</html>
