
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šis ir tas vārds, ko Tas Kungs runājis caur pravieti Jeremiju par Bābeli un par kaldeju zemi:</div></div>
<div class="par"><div class="verse" verse="2"><div class="verse-label">2</div>"Pasludiniet tautu starpā, dariet zināmu un neslēpiet, paceliet karogu, sludiniet: Bābele ir uzvarēta, Bels ir palicis kaunā, Merodahs stāv satriekts! Viņu dievi ir palikuši kaunā, viņu dievekļi sagrauti!</div></div>
<div class="par"><div class="verse" verse="3"><div class="verse-label">3</div>Jo pret viņiem nāk tauta no ziemeļiem, tā izpostīs viņu zemi, tur nebūs vairs iedzīvotāju, cilvēki būs aizbēguši, un arī lopi būs aizdzīti projām!</div></div>
<div class="par"><div class="verse" verse="4"><div class="verse-label">4</div>Tanīs dienās, tanī laikā, saka Tas Kungs, nāks Israēla bērni kopā ar Jūdas bērniem, tie nāks nemitīgi raudādami, un meklēs To Kungu, savu Dievu.</div></div>
<div class="par"><div class="verse" verse="5"><div class="verse-label">5</div>Tie meklēs ceļu uz Ciānu, uz turieni ir vērsti viņu skati: nāciet, pievienojieties Tam Kungam mūžīgā, nekad neaizmirstamā derībā!</div></div>
<div class="par"><div class="verse" verse="6"><div class="verse-label">6</div>Mana tauta bija kā pazudušas avis, viņu gani bija tās maldinājuši, vadājuši kalnos pa nepareiziem ceļiem; tās gāja no kalna uz pakalnu un aizmirsa savu novietni.</div></div>
<div class="par"><div class="verse" verse="7"><div class="verse-label">7</div>Visi rija tās, kas ar tām sastapās, un Manas tautas pretinieki sacīja: mēs tiem nedarām netaisnību! - jo tie ir grēkojuši pret To Kungu, pret savu īsto ganību un pret savu tēvu cerību.</div></div>
<div class="par"><div class="verse" verse="8"><div class="verse-label">8</div>Bēdziet no Bābeles, atstājiet kaldeju zemi un esiet kā vadītāji auni ganāmam pulkam!</div></div>
<div class="par"><div class="verse" verse="9"><div class="verse-label">9</div>Jo redzi, Es sūtīšu lielas tautas no ziemeļiem pret Bābeli, tās nostāsies pret to un to ieņems; viņu bultas nāks kā no gudra varoņa rokas, tās neaizlidos velti.</div></div>
<div class="par"><div class="verse" verse="10"><div class="verse-label">10</div>Tā kaldeju zemes kritīs par laupījumu iebrucējiem, un visi, kas piedalīsies tās izlaupīšanā, pieēdīsies līdz kaklam, saka Tas Kungs.</div></div>
<div class="par"><div class="verse" verse="11"><div class="verse-label">11</div>Priecājieties un līksmojiet, Mana mantojuma laupītāji, un lēkājiet priekā kā govis, kad ar tām labību kuļ, un zviedziet kā ērzeļi!</div></div>
<div class="par"><div class="verse" verse="12"><div class="verse-label">12</div>Un tomēr jūsu māte paliks pilnīgi kaunā, kas jūs dzemdējusi, tā stāvēs nosarkusi. Redzi, zeme, kur dzīvo pēdējā no tautām, taps tagad par tuksnesi un par izkaltušu zāļu klajumu.</div></div>
<div class="par"><div class="verse" verse="13"><div class="verse-label">13</div>Aiz Tā Kunga dusmām tā paliks neapdzīvota un kļūs pavisam par tuksnesi. Ikviens, kas ies Bābelei garām, brīnīsies; tas būs šausmu pārņemts un svilpodams šņāks par tās ciešanām.</div></div>
<div class="par"><div class="verse" verse="14"><div class="verse-label">14</div>Nostājieties visapkārt cīņai pret Bābeli, visi stopa strēlnieki! Šaujiet, netaupiet bultas! Jo tā ir apgrēkojusies pret To Kungu.</div></div>
<div class="par"><div class="verse" verse="15"><div class="verse-label">15</div>Paceliet prieka balsis visapkārt! "Bābele padevās! Krituši tās nocietinājumi, noārdīti tās mūri!" Jo tā ir Tā Kunga atriebība; atriebieties tai arī no savas puses. Dariet viņai tā, kā viņa ir darījusi!</div></div>
<div class="par"><div class="verse" verse="16"><div class="verse-label">16</div>Iznīciniet Bābelē visus sējējus un visus pļāvējus! No briesmīgā zobena tie vairīsies, un ikviens bēgs pie savas tautas un ikviens uz savu zemi.</div></div>
<div class="par"><div class="verse" verse="17"><div class="verse-label">17</div>Israēls ir kā izbiedēta avs, ko lauvas vajājušas. Pirmais viņu bija aizkodis Asīrijas ķēniņš, tad beigās Bābeles ķēniņš Nebukadnēcars apgrauza viņa kaulus.</div></div>
<div class="par"><div class="verse" verse="18"><div class="verse-label">18</div>Tādēļ tā saka Tas Kungs Cebaots, Israēla Dievs: redzi, Es sodīšu Bābeles ķēniņu un viņa zemi, kā Es sodīju Asīrijas ķēniņu.</div></div>
<div class="par"><div class="verse" verse="19"><div class="verse-label">19</div>Tad Es atvedīšu Israēlu atpakaļ viņa ganībās, ka viņš atkal ganīs savas avis uz Karmela un Basanā, un viņi tiks paēdināti Efraima kalnos un Gileādā.</div></div>
<div class="par"><div class="verse" verse="20"><div class="verse-label">20</div>Tanīs dienās un tanī laikā, tā saka Tas Kungs, meklēs Israēla noziegumu un Jūdas grēkus, bet tie nebūs vairs atrodami, jo Es piedošu tiem, ko Es glabāju kā pārpalikumu.</div></div>
<div class="par"><div class="verse" verse="21"><div class="verse-label">21</div>Celies pret divkārtējo nemiernieku zemi un pret šīs piemeklētās pilsētas iedzīvotājiem! Satriec un posti, saka Tas Kungs, un izpildi visu, ko Es tev pavēlēju!"</div></div>
<div class="par"><div class="verse" verse="22"><div class="verse-label">22</div>Klau! Zemē dzirdams kara troksnis, un valda liels sabrukums; atskan skaļas vaimanas!</div></div>
<div class="par"><div class="verse" verse="23"><div class="verse-label">23</div>Kā ir sasists un satriekts tas veseris, kas postīja visu pasauli! Kā Bābele palikusi par šausmu iemiesojumu tautu starpā!</div></div>
<div class="par"><div class="verse" verse="24"><div class="verse-label">24</div>"Es tev izliku valgus, Bābele, un tu esi noķerta, iekāms tu pati to pamanīji; tu esi pienākta un sagrābta ciet, jo tu esi ielaidusies cīņā ar To Kungu."</div></div>
<div class="par"><div class="verse" verse="25"><div class="verse-label">25</div>Tas Kungs ir atslēdzis Savu ieroču noliktavu un izņēmis no turienes Savu dusmu ieročus, jo Tam kungu Kungam Cebaotam ir darbs kaldeju zemē.</div></div>
<div class="par"><div class="verse" verse="26"><div class="verse-label">26</div>Nāciet no visām pusēm pret šo zemi, atveriet tās klētis! Sametiet visu, kas tai ir, kaudzē kā labības kūļus un iznīciniet to; sodiet līdz ar to arī pašu zemi, ka nekas no tās nepaliek!</div></div>
<div class="par"><div class="verse" verse="27"><div class="verse-label">27</div>Nogaliniet visus zemes lopus, lai viņi lemti nokaušanai! Bēdas tās iedzīvotājiem! Jo viņu diena ir atnākusi, viņu piemeklēšanas laiks.</div></div>
<div class="par"><div class="verse" verse="28"><div class="verse-label">28</div>Klau! Bēgļi no Bābeles zemes izbēguši sauc, lai pasludinātu Ciānā Tā Kunga atriebību, mūsu Dieva atriebību Viņa nama dēļ!</div></div>
<div class="par"><div class="verse" verse="29"><div class="verse-label">29</div>Sūtiet stopu strēlniekus pret Bābeli, visus, kas vien prot stopu uzvilkt! Aplenciet to visapkārt, lai neviens neizbēg! Atmaksājiet tai pēc tās nopelniem - par tās ļaunajiem darbiem! Dariet tai tā, kā tā darījusi! Jo tā pārgalvīgi sacēlusies pret To Kungu, Israēla Svēto.</div></div>
<div class="par"><div class="verse" verse="30"><div class="verse-label">30</div>"Tādēļ tās jaunekļi kritīs tās ielās, un Bābeles karavīri tanīs dienās aizies bojā!" tā saka Tas Kungs.</div></div>
<div class="par"><div class="verse" verse="31"><div class="verse-label">31</div>"Redzi, Es tevi savaldīšu, tu pārgalvīgā un nekautrīgā, saka Tas Kungs Cebaots, jo atnākusi tava diena, tavs piemeklēšanas laiks.</div></div>
<div class="par"><div class="verse" verse="32"><div class="verse-label">32</div>Tad lepnā un pārgalvīgā paklups un kritīs, un neviens viņu nepacels. Es pielikšu uguni viņas pilsētām, tā aprīs visu visapkārt!</div></div>
<div class="par"><div class="verse" verse="33"><div class="verse-label">33</div>Tā saka Tas Kungs Cebaots: Israēla un Jūdas bērni cieš varmācībā; visi, kas tos aizveduši gūstā, tur tos stingri savās rokās un negrib atlaist.</div></div>
<div class="par"><div class="verse" verse="34"><div class="verse-label">34</div>Bet viņu pestītājs ir stiprs - Kungs Cebaots ir Viņa vārds. Tas iztiesās viņu lietu, lai dotu zemei mieru, bet nemieru Bābeles iedzīvotājiem.</div></div>
<div class="par"><div class="verse" verse="35"><div class="verse-label">35</div>Zobens lai nāk pār kaldejiem, saka Tas Kungs, un pār Bābeles iedzīvotājiem, pār tās valdniekiem un gudrajiem!</div></div>
<div class="par"><div class="verse" verse="36"><div class="verse-label">36</div>Zobens pār pļāpātājiem un pareģiem, ka tie paliek kā muļķi stāvam! Zobens pār tās karavīriem, ka tie kļūst par gļēvuļiem un bēgļiem!</div></div>
<div class="par"><div class="verse" verse="37"><div class="verse-label">37</div>Zobens arī pār tās zirgiem un ratiem; zobens pār jauktajām tautām, kas ir tās robežās, ka tie kļūst par sievām! Zobens pār visām tās mantām, ka tās krīt laupītāju rokās!</div></div>
<div class="par"><div class="verse" verse="38"><div class="verse-label">38</div>Sausums lai nāk pār tās ūdeņiem, ka tie izsīkst! Jo tā ir elku dievu zeme, muļķīgi tie lepojas ar saviem dievekļiem.</div></div>
<div class="par"><div class="verse" verse="39"><div class="verse-label">39</div>Tādēļ tur mājos tuksneša zvēri, šakāļi un strausi, tā nebūs vairs apdzīvota nemūžam, tur iedzīvotāju nebūs uz radu radiem!</div></div>
<div class="par"><div class="verse" verse="40"><div class="verse-label">40</div>Kā Dievs citkārt nopostīja Sodomu un Gomoru līdz ar to blakuspilsētām, saka Tas Kungs, tā tur neviens vairs nedzīvos, tur nebūs neviena cilvēka!"</div></div>
<div class="par"><div class="verse" verse="41"><div class="verse-label">41</div>Uzmanieties! Tauta nāk no ziemeļiem, stipra tauta, un daudz ķēniņu ceļas no zemes galiem.</div></div>
<div class="par"><div class="verse" verse="42"><div class="verse-label">42</div>Tiem ir stopi un šķēpi, tie ir cietsirdīgi un nežēlīgi; viņu karaspēku troksnis ir kā jūras krākšana, tie jāj uz zirgiem kā karavīri un iekarotāji pret tevi, Bābeles meita!</div></div>
<div class="par"><div class="verse" verse="43"><div class="verse-label">43</div>Kad Bābeles ķēniņam pienāk ziņas par to, tad nogurumā viņam nolaižas rokas; bailes pārņem viņu, drebuļi un žņaudzēji kā sievu dzemdēšanas sāpēs.</div></div>
<div class="par"><div class="verse" verse="44"><div class="verse-label">44</div>Redzi, kā lauva strauji ceļas no Jordānas biezokņiem un iet uz ielejas zaļajām nogāzēm, tā Es viņu drīz no turienes aizdzīšu un iecelšu pār viņiem par valdnieku to, kas šim nolūkam izredzēts. Kas var Man līdzināties, un kas var Mani saukt pie atbildības? Un kur būtu tāds tautu gans, kas varētu mēroties ar Mani?"</div></div>
<div class="par"><div class="verse" verse="45"><div class="verse-label">45</div>Tādēļ uzklausait, ko Tas Kungs nolēmis par Bābeli un kāds Viņa nodoms par kaldeju zemi: tiešām, ganu zēni tos aizvedīs kā ganāmā pulka jērus, pat viņu ganības būs uztrauktas par tiem!</div></div>
<div class="par"><div class="verse" verse="46"><div class="verse-label">46</div>No sauciena: Bābele ir kritusi! - trīcēs zeme, un uztraukums izplatīsies tautu starpā.</div></div>
    </body>
</html>
