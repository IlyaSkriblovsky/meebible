
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tāpēc tu, cilvēka bērns, ikviens, kas spried tiesu, ne ar ko nevari aizbildināties, jo, spriezdams tiesu par otru, tu tiesā pats sevi, jo, tiesātājs būdams, tu dari to pašu.</div></div>
<div class="par"><div class="verse" verse="2"><div class="verse-label">2</div>Bet mēs zinām, ka pār tiem, kas tā dara, nāk pelnītā Dieva tiesa.</div></div>
<div class="par"><div class="verse" verse="3"><div class="verse-label">3</div>Vai nu tu, cilvēks, kas spried tiesu pār tiem, kas tā dara, un pats dari to pašu, domā, ka izbēgsi Dieva sodam?</div></div>
<div class="par"><div class="verse" verse="4"><div class="verse-label">4</div>Jeb tu pārproti Viņa neizsmeļamo laipnību, pacietību un lēnību, nesajēgdams, ka Dieva laipnība tevi vada uz atgriešanos?</div></div>
<div class="par"><div class="verse" verse="5"><div class="verse-label">5</div>Ar savu apcietināto un neatgriezīgo sirdi tu sev pašam krāj sodu, kas nāks pār tevi dienā, kad parādīsies Dieva dusmība un Viņa taisnā tiesa.</div></div>
<div class="par"><div class="verse" verse="6"><div class="verse-label">6</div>Jo Viņš ikvienam atmaksās pēc viņa darbiem.</div></div>
<div class="par"><div class="verse" verse="7"><div class="verse-label">7</div>Tiem, kas neatlaidīgi dara labu un meklē godu un atzinību Dieva priekšā un to, kas neiznīkst, Viņš dos mūžīgu dzīvību.</div></div>
<div class="par"><div class="verse" verse="8"><div class="verse-label">8</div>Bet pār tiem, kas ir spītīgi un neklausa patiesībai, bet seko netaisnībai - dusmas un bardzība!</div></div>
<div class="par"><div class="verse" verse="9"><div class="verse-label">9</div>Mokas un izbailes ikvienai cilvēka dvēselei, kas dara ļaunu, jūdam visupirms un arī grieķim!</div></div>
<div class="par"><div class="verse" verse="10"><div class="verse-label">10</div>Gods, slava un labklājība ikvienam, kas dara labu, jūdam visupirms un arī grieķim!</div></div>
<div class="par"><div class="verse" verse="11"><div class="verse-label">11</div>Jo Dievs neuzlūko cilvēka vaigu.</div></div>
<div class="par"><div class="verse" verse="12"><div class="verse-label">12</div>Kas bez bauslības grēkojuši, bez bauslības ies bojā, bet, kas grēkojuši, pazīdami bauslību, pēc tās tiks tiesāti.</div></div>
<div class="par"><div class="verse" verse="13"><div class="verse-label">13</div>Jo nevis bauslības klausītāji ir taisnoti Dieva priekšā, bet bauslības darītāji tiks atzīti par taisnotiem.</div></div>
<div class="par"><div class="verse" verse="14"><div class="verse-label">14</div>Jo, ja pagāni, kam bauslības nav, sekodami savai dabai, izpilda bauslību, tad viņi, būdami bez bauslības, paši sev ir bauslība.</div></div>
<div class="par"><div class="verse" verse="15"><div class="verse-label">15</div>Jo ar to viņi pierāda, ka bauslība ierakstīta viņu sirdīs. To pašu apliecina viņu sirdsapziņa un viņu domu spriedumi, kas cits citu vai nu apsūdz, vai attaisno, -</div></div>
<div class="par"><div class="verse" verse="16"><div class="verse-label">16</div>tai dienā, kad Dievs caur Jēzu Kristu spriedīs tiesu par to, kas cilvēkos apslēpts, pēc mana evaņģēlija.</div></div>
<div class="par"><div class="verse" verse="17"><div class="verse-label">17</div>Labi, tu sauc sevi par jūdu, lepojies ar Dievu un paļaujies uz bauslību.</div></div>
<div class="par"><div class="verse" verse="18"><div class="verse-label">18</div>Tu zini Viņa gribu un, būdams bauslībā mācīts, proti atšķirt svarīgo no nesvarīgā;</div></div>
<div class="par"><div class="verse" verse="19"><div class="verse-label">19</div>tu apzinies esam aklo ceļvedis, gaisma tiem, kas ir tumsībā,</div></div>
<div class="par"><div class="verse" verse="20"><div class="verse-label">20</div>audzinātājs tādiem, kas nekā nezina, skolotājs nepieaugušiem, tāds, kam bauslībā dots atziņas un patiesības paraugs,</div></div>
<div class="par"><div class="verse" verse="21"><div class="verse-label">21</div>citus tu māci - un pats sevi nemāci? Sludinādams, ka nebūs zagt, tu pats zodz?</div></div>
<div class="par"><div class="verse" verse="22"><div class="verse-label">22</div>Sacīdams, ka nebūs pārkāpt laulību, pats to pārkāp? Ar riebumu novērzdamies no elkiem, aplaupi viņu tempļus?</div></div>
<div class="par"><div class="verse" verse="23"><div class="verse-label">23</div>Tu lepojies ar bauslību, bet pats pulgo Dievu, bauslību pārkāpdams.</div></div>
<div class="par"><div class="verse" verse="24"><div class="verse-label">24</div>Kā rakstīts: jūsu dēļ Dieva Vārds tiek zaimots citu tautu starpā!</div></div>
<div class="par"><div class="verse" verse="25"><div class="verse-label">25</div>Apgraizīšanai ir nozīme, ja tu pildi bauslību. Bet, ja tu esi bauslības pārkāpējs, tava apgraizīšana kļuvusi par neapgraizīšanu.</div></div>
<div class="par"><div class="verse" verse="26"><div class="verse-label">26</div>Un tālāk - ja neapgraizītie pilda bauslības prasības, vai viņu neapgraizīšana netiks pielīdzināta apgraizīšanai?</div></div>
<div class="par"><div class="verse" verse="27"><div class="verse-label">27</div>Tad tie, kas pēc dabas ir neapgraizīti un pilda bauslību, spriedīs tiesu pār tevi, kas ar savu bauslības burtu un apgraizīšanu esi bauslības pārkāpējs.</div></div>
<div class="par"><div class="verse" verse="28"><div class="verse-label">28</div>Jo nevis tas ir jūds, kas ārīgi ir tāds; ne arī tā ir apgraizīšana, kas redzama ārīgi pie miesas.</div></div>
<div class="par"><div class="verse" verse="29"><div class="verse-label">29</div>Bet tas ir jūds, kam ir iekšēja, sirds apgraizīšana, garā un nevis burtā, tādam atzinība ir ne no cilvēkiem, bet no Dieva.</div></div>
    </body>
</html>
