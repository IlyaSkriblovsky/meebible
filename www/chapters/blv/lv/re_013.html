
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Es redzēju izkāpjam no jūras zvēru, kam bija septiņas galvas un desmit ragi, un uz viņa ragiem desmit ķēniņa kroņi, un uz viņa galvām zaimu vārdi.</div></div>
<div class="par"><div class="verse" verse="2"><div class="verse-label">2</div>Šis zvērs, ko es redzēju, bija līdzīgs leopardam; viņa kājas bija kā lāča kājas un viņa mute kā lauvas mute. Pūķis deva tam savu spēku, savu troni un lielu varu.</div></div>
<div class="par"><div class="verse" verse="3"><div class="verse-label">3</div>Viena no viņa galvām bija kā uz nāvi ievainota, bet tā nāves brūce atkal tika dziedināta. Visa zeme noraudzījās uz zvēru ar izbrīnu.</div></div>
<div class="par"><div class="verse" verse="4"><div class="verse-label">4</div>Un viņi pielūdza pūķi, tādēļ ka tas zvēram devis varu; arī zvēru tie pielūdza, sacīdami: "Kas līdzinās zvēram, un kas var ar to karot?"</div></div>
<div class="par"><div class="verse" verse="5"><div class="verse-label">5</div>Tam tika dota mute runāt lielas lietas un zaimus un vara to darīt četrdesmit divi mēnešus ilgi.</div></div>
<div class="par"><div class="verse" verse="6"><div class="verse-label">6</div>Tad tas atvēra savu muti Dieva zaimošanai, lai zaimotu Viņa Vārdu un Viņa mājokli, tos, kas mājo debesīs.</div></div>
<div class="par"><div class="verse" verse="7"><div class="verse-label">7</div>Tam tika dots karot ar svētajiem un tos uzvarēt, un dota vara pār visām ciltīm un ļaudīm un valodām un tautām.</div></div>
<div class="par"><div class="verse" verse="8"><div class="verse-label">8</div>Un to pielūgs visi, kas dzīvo virs zemes, kuru vārdi nav rakstīti kopš pasaules radīšanas nokautā Jēra dzīvības grāmatā.</div></div>
<div class="par"><div class="verse" verse="9"><div class="verse-label">9</div>Kam ir ausis, tas lai dzird!</div></div>
<div class="par"><div class="verse" verse="10"><div class="verse-label">10</div>Kas ņem gūstā, aizies pats gūstā; kas nokauj ar zobenu, to nokaus pašu ar zobenu. Šeit parādās svēto izturība un ticība.</div></div>
<div class="par"><div class="verse" verse="11"><div class="verse-label">11</div>Tad es redzēju citu zvēru izkāpjam no zemes: tam bija divi ragi, tādi kā jēram, bet tas runāja kā pūķis.</div></div>
<div class="par"><div class="verse" verse="12"><div class="verse-label">12</div>Tam bija pirmā zvēra vara visā pilnībā viņa priekšā, un tas piespieda zemi un tās iedzīvotājus pielūgt pirmo zvēru, kura nāves brūce bija dziedināta.</div></div>
<div class="par"><div class="verse" verse="13"><div class="verse-label">13</div>Tas dara lielas brīnuma zīmes, uz viņa pavēli pat uguns krīt no debesīm uz zemi cilvēku acu priekšā.</div></div>
<div class="par"><div class="verse" verse="14"><div class="verse-label">14</div>Tas pieviļ zemes iedzīvotājus ar brīnuma zīmēm, kas viņam bija dots darīt zvēra priekšā; tas aicina zemes iedzīvotājus celt tēlu zvēram, kam ir zobena brūce un kas tomēr palicis dzīvs.</div></div>
<div class="par"><div class="verse" verse="15"><div class="verse-label">15</div>Tam bija dotas spējas iedot dzīvības garu zvēra tēlam, lai zvēra tēls varētu runāt un panāktu to, ka visi, kas nepielūgtu zvēra tēlu, tiktu nokauti.</div></div>
<div class="par"><div class="verse" verse="16"><div class="verse-label">16</div>Un viņš dara, ka visi, lielie un mazie, bagātie un nabagie, brīvie un vergi, uzspiež zīmi uz savas labās rokas vai uz pieres,</div></div>
<div class="par"><div class="verse" verse="17"><div class="verse-label">17</div>lai neviens nevarētu ne pirkt, ne pārdot, kam nav šīs zīmes - zvēra vārda vai viņa vārda skaitļa.</div></div>
<div class="par"><div class="verse" verse="18"><div class="verse-label">18</div>Šeit slēpjas gudrība. Kam ir saprašana, lai izdibina zvēra skaitli, jo tas ir cilvēka skaitlis; un viņa skaitlis ir seši simti sešdesmit seši.</div></div>
    </body>
</html>
