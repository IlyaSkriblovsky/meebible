
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Redzi, tātad cerība uzveikt viņu izrādās pilnīgi veltīga: jau viņu uzlūkojot vien, cilvēks sabrūk un jūtas pieveikts.</div></div>
<div class="par"><div class="verse" verse="2"><div class="verse-label">2</div>Neviens nav tik trakulīgi pārgalvīgs, ka tas gribētu viņu satraukt, un kurš gan ir tas, kas spētu stāties viņam pretī un palikt sveikā?</div></div>
<div class="par"><div class="verse" verse="3"><div class="verse-label">3</div>Kurš visā zemes virsū ir tāds? Un kas var kādam likt pieiet tuvu tam klāt, apgalvojot, ka tādam labi klāsies? Un kurš Man būtu kaut ko nodarījis, tā ka Es viņam to piedotu? Manējs ir viss, kas zem debesīm atrodams!</div></div>
<div class="par"><div class="verse" verse="4"><div class="verse-label">4</div>Nē! Es negribu klusēt par viņa locekļiem, nedz par viņa spēku pārpilnību, nedz arī par ķermeņa veidojuma glītumu.</div></div>
<div class="par"><div class="verse" verse="5"><div class="verse-label">5</div>Kas jel kad ir atsedzis virsējo kārtu viņa bruņutērpam, kas mēģinājis kaut kā izsprausties cauri viņa mutes divkāršo žokļu noslēgumam?</div></div>
<div class="par"><div class="verse" verse="6"><div class="verse-label">6</div>Kas ir atvēris viņa rīkles divkāršo aizsprostu? Viss viņa zobu tuvumā ir šausmu pilns.</div></div>
<div class="par"><div class="verse" verse="7"><div class="verse-label">7</div>Lepnas ir viņa bruņu zvīņas, žmaugi piegulošas cita citai kā ciešā kalumā.</div></div>
<div class="par"><div class="verse" verse="8"><div class="verse-label">8</div>Viena pieslienas jo cieši otrai, un neviena gaisa strūkliņa nevar izspiesties tām cauri.</div></div>
<div class="par"><div class="verse" verse="9"><div class="verse-label">9</div>Cita ar citu tās cieši saskārušās, nedalāmi viena cieši iesaistīta otrā.</div></div>
<div class="par"><div class="verse" verse="10"><div class="verse-label">10</div>Viņa šķaudīšana liek uzmirdzēt gaismas atspulgiem, kā pirmie rīta ausmas stari ir viņa acis.</div></div>
<div class="par"><div class="verse" verse="11"><div class="verse-label">11</div>No viņa mutes izšaujas liesmas, izsprakšķ veseli dzirksteļu kūļi!</div></div>
<div class="par"><div class="verse" verse="12"><div class="verse-label">12</div>Bet no viņa nāsīm paceļas dūmi kā no verdoša katla vai mitru salmu ugunskura.</div></div>
<div class="par"><div class="verse" verse="13"><div class="verse-label">13</div>Viņa elpa liek gailēt oglēm, no viņa mutes izverd liesmas un karstums.</div></div>
<div class="par"><div class="verse" verse="14"><div class="verse-label">14</div>Viņa skaustā mīt spēks, un viņam pa priekšu traucas baismu pilnas bailes.</div></div>
<div class="par"><div class="verse" verse="15"><div class="verse-label">15</div>Viņa miesas daļas saistās cieši kopā, tās it kā uzkaltas viņam un nav kustināmas.</div></div>
<div class="par"><div class="verse" verse="16"><div class="verse-label">16</div>Viņa sirds tik cieta kā akmens un tik nekustīga kā apakšējais dzirnu akmens.</div></div>
<div class="par"><div class="verse" verse="17"><div class="verse-label">17</div>Kad viņš pieceļas kājās, tad izbīstas paši drošsirdīgākie aiz bailēm un pazaudē savas rīcības spējas.</div></div>
<div class="par"><div class="verse" verse="18"><div class="verse-label">18</div>Kad viņam cērt, tad zobena asmens skar viņu tikpat maz kā šķēps, metamais durklis vai bulta.</div></div>
<div class="par"><div class="verse" verse="19"><div class="verse-label">19</div>Dzelzs viņam šķiet līdzīga salmiem un varš līdzīgs sapuvušam kokam.</div></div>
<div class="par"><div class="verse" verse="20"><div class="verse-label">20</div>To nepiespiedīs bēgt strēlnieks ar sava loka šautru; kā pelavu pikas tam ir lingas mestie akmeņi.</div></div>
<div class="par"><div class="verse" verse="21"><div class="verse-label">21</div>Kā salmiņš tam izliekas pat smagā vāle, un tikai smaidu viņā rada šķēpa trieciens.</div></div>
<div class="par"><div class="verse" verse="22"><div class="verse-label">22</div>Zem pašas viņa pavēderes ir asi kasīkļi, un kā platas kuļamās slēpes, viņam guļot, tās iespiežas dūņās.</div></div>
<div class="par"><div class="verse" verse="23"><div class="verse-label">23</div>Viņš ir tas, kas liek dzelmei uzvirt kā podam, un jūru tas izmaisa kā zāļu vārāmo trauku.</div></div>
<div class="par"><div class="verse" verse="24"><div class="verse-label">24</div>Aiz sevis tas atstāj taku spīdam, tas pārvērš jūras virsu sudraba vizmā.</div></div>
<div class="par"><div class="verse" verse="25"><div class="verse-label">25</div>Virs zemes tam nav līdzinieka; viņš ir radīts, lai būtu bez jebkādām bailēm.</div></div>
<div class="par"><div class="verse" verse="26"><div class="verse-label">26</div>Uz visu, kas vien ir augsts, tas noskatās ar nicinājumu: viņš pats ir ķēniņš par katru cildenāku radību!"</div></div>
    </body>
</html>
