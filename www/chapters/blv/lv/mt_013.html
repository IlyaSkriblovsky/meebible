
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tanī dienā Jēzus, no nama izgājis, apsēdās jūras malā.</div></div>
<div class="par"><div class="verse" verse="2"><div class="verse-label">2</div>Un daudz ļaužu sapulcējās pie Viņa, tā ka Viņš iekāpa laivā un apsēdās, un visi ļaudis stāvēja krastmalā.</div></div>
<div class="par"><div class="verse" verse="3"><div class="verse-label">3</div>Un Viņš uz tiem daudz runāja līdzībās un sacīja: "Redzi, sējējs izgāja sēt.</div></div>
<div class="par"><div class="verse" verse="4"><div class="verse-label">4</div>Un, viņam sējot, cita sēkla krita ceļmalā, un putni nāca un to apēda;</div></div>
<div class="par"><div class="verse" verse="5"><div class="verse-label">5</div>un cita krita uz akmenāju, kur tai nebija daudz zemes, un tā tūdaļ uzdīga, tāpēc ka tai nebija dziļas zemes;</div></div>
<div class="par"><div class="verse" verse="6"><div class="verse-label">6</div>bet, kad saule uzlēca, tad tā savīta un nokalta, tāpēc ka tai nebija saknes;</div></div>
<div class="par"><div class="verse" verse="7"><div class="verse-label">7</div>bet cita iekrita ērkšķos, un ērkšķi uzauga un to nomāca;</div></div>
<div class="par"><div class="verse" verse="8"><div class="verse-label">8</div>bet cita krita labā zemē un nesa augļus, cita simtkārtīgus, cita sešdesmitkārtīgus, cita trīsdesmitkārtīgus.</div></div>
<div class="par"><div class="verse" verse="9"><div class="verse-label">9</div>Kam ausis dzirdēt, tas lai dzird."</div></div>
<div class="par"><div class="verse" verse="10"><div class="verse-label">10</div>Un mācekļi piegāja pie Viņa un sacīja: "Kāpēc Tu uz tiem runā līdzībās?"</div></div>
<div class="par"><div class="verse" verse="11"><div class="verse-label">11</div>Bet Viņš atbildēja un tiem sacīja: "Jums ir dots zināt Debesu valstības noslēpumus, bet viņiem tas nav dots.</div></div>
<div class="par"><div class="verse" verse="12"><div class="verse-label">12</div>Jo, kam ir, tam tiks dots, un tam būs pārpilnība; bet, kam nav, tam tiks atņemts arī tas, kas tam ir.</div></div>
<div class="par"><div class="verse" verse="13"><div class="verse-label">13</div>Tāpēc Es uz tiem runāju līdzībās, jo tie redzēdami neredz un dzirdēdami nedzird un nesaprot.</div></div>
<div class="par"><div class="verse" verse="14"><div class="verse-label">14</div>Un pie tiem piepildās pravieša Jesajas vārdi, kas saka: ar ausīm jūs dzirdēsit, bet nesapratīsit; skatīdamies jūs skatīsities, bet neredzēsit.</div></div>
<div class="par"><div class="verse" verse="15"><div class="verse-label">15</div>Jo šo ļaužu sirds ir apcietināta, un viņu ausis ir nedzirdīgas, un savas acis tie ir aizdarījuši, ka tie ar acīm neredz un ar ausīm nedzird un sirdī nesaprot un neatgriežas, ka Es tos dziedinātu.</div></div>
<div class="par"><div class="verse" verse="16"><div class="verse-label">16</div>Bet svētīgas ir jūsu acis, jo tās redz, un jūsu ausis, jo tās dzird.-</div></div>
<div class="par"><div class="verse" verse="17"><div class="verse-label">17</div>Jo patiesi Es jums saku: daudzi pravieši un taisnie ir gribējuši redzēt, ko jūs redzat, un nav redzējuši, un dzirdēt, ko jūs dzirdat, un nav dzirdējuši.</div></div>
<div class="par"><div class="verse" verse="18"><div class="verse-label">18</div>Tad nu klausaities līdzību par sējēju.</div></div>
<div class="par"><div class="verse" verse="19"><div class="verse-label">19</div>Ja kas vārdu par Valstību dzird un nesaprot, tad nāk ļaunais un paņem to, kas viņa sirdī sēts. Šis ir tas, kas sēts ceļmalā;</div></div>
<div class="par"><div class="verse" verse="20"><div class="verse-label">20</div>bet, kas uz akmenāju sēts, ir tas, kas vārdu dzird un tūdaļ to ar prieku uzņem;</div></div>
<div class="par"><div class="verse" verse="21"><div class="verse-label">21</div>bet viņam nav saknes sevī, un viņš ir nepastāvīgs. Kad uziet bēdas vai vajāšanas vārda dēļ, tad viņš tūdaļ apgrēkojas;</div></div>
<div class="par"><div class="verse" verse="22"><div class="verse-label">22</div>bet, kas sēts ērkšķos, ir tas, kas vārdu dzird, un šīs pasaules zūdīšanās un bagātības viltība nomāc vārdu, un viņš nenes augļus;</div></div>
<div class="par"><div class="verse" verse="23"><div class="verse-label">23</div>bet, kas sēts labā zemē, ir tas, kas vārdu dzird un saprot, tas tad nes augļus, cits simtkārtīgus un cits sešdesmitkārtīgus, un cits trīsdesmitkārtīgus."</div></div>
<div class="par"><div class="verse" verse="24"><div class="verse-label">24</div>Vēl citu līdzību Viņš tiem sacīja: "Debesu valstība ir līdzīga cilvēkam, kas labu sēklu sēja savā tīrumā.</div></div>
<div class="par"><div class="verse" verse="25"><div class="verse-label">25</div>Bet, ļaudīm guļot, nāca viņa ienaidnieks un iesēja nezāli kviešu starpā, un aizgāja.</div></div>
<div class="par"><div class="verse" verse="26"><div class="verse-label">26</div>Un, kad labība auga un metās vārpās, tad parādījās arī nezāle.</div></div>
<div class="par"><div class="verse" verse="27"><div class="verse-label">27</div>Tad nama tēva kalpi, pie tā piegājuši, sacīja: kungs, vai tu neesi labu sēklu sējis savā tīrumā? No kurienes tad radusies nezāle?</div></div>
<div class="par"><div class="verse" verse="28"><div class="verse-label">28</div>Un viņš tiem sacīja: to ienaidnieks darījis. - Tad kalpi tam sacīja: vai gribi, ka mēs ejam to izravēt?</div></div>
<div class="par"><div class="verse" verse="29"><div class="verse-label">29</div>Bet viņš sacīja: nē, ka jūs, nezāli ravēdami, neizplūcat reizē arī kviešus.</div></div>
<div class="par"><div class="verse" verse="30"><div class="verse-label">30</div>Lai aug abi kopā līdz pļaujamam laikam; un pļaujamā laikā es sacīšu pļāvējiem: salasiet papriekš nezāli un sasieniet to kūlīšos, lai to sadedzina; bet kviešus sakrājiet manā šķūnī."</div></div>
<div class="par"><div class="verse" verse="31"><div class="verse-label">31</div>Vēl citu līdzību Viņš tiem stāstīja un sacīja: "Debesu valstība līdzinās sinepju graudiņam, ko kāds cilvēks ņēma un iesēja savā tīrumā.</div></div>
<div class="par"><div class="verse" verse="32"><div class="verse-label">32</div>Šī ir gan mazākā no visām sēklām, bet, kad tā uzaug, tad tā ir lielāka par citiem dārza stādiem un top par koku, tā ka putni apakš debess nāk un taisa ligzdas viņa zaros."</div></div>
<div class="par"><div class="verse" verse="33"><div class="verse-label">33</div>Vēl citu līdzību Viņš tiem sacīja: "Debesu valstība līdzinās raugam, ko kāda sieva ņēma un iejauca trīs mēros miltu, iekāms viss sarūga."</div></div>
<div class="par"><div class="verse" verse="34"><div class="verse-label">34</div>Visu to Jēzus runāja uz ļaudīm līdzībās, un bez līdzībām Viņš uz tiem nerunāja,</div></div>
<div class="par"><div class="verse" verse="35"><div class="verse-label">35</div>lai piepildītos, ko pravietis runājis, sacīdams: es atdarīšu savu muti līdzībās, es runāšu lietas, kas apslēptas no pasaules iesākuma.-</div></div>
<div class="par"><div class="verse" verse="36"><div class="verse-label">36</div>Tad Jēzus, ļaudis atlaidis, iegāja namā un Viņa mācekļi pie Tā piegāja un sacīja: "Izskaidro mums līdzību par nezāli tīrumā."</div></div>
<div class="par"><div class="verse" verse="37"><div class="verse-label">37</div>Un Viņš atbildēja un uz tiem sacīja: "Tas, kas sēj labo sēklu, ir Cilvēka Dēls.</div></div>
<div class="par"><div class="verse" verse="38"><div class="verse-label">38</div>Bet tīrums ir pasaule, un labā sēkla ir Valstības bērni, un nezāle ir ļaunā bērni.</div></div>
<div class="par"><div class="verse" verse="39"><div class="verse-label">39</div>Ienaidnieks, kas to sējis, ir velns, un pļaujamais laiks ir pasaules gals, un pļāvēji ir eņģeļi.</div></div>
<div class="par"><div class="verse" verse="40"><div class="verse-label">40</div>Tad nu tā, kā nezāli salasa un ugunī sadedzina, tā arī notiks pasaules pastarā galā.</div></div>
<div class="par"><div class="verse" verse="41"><div class="verse-label">41</div>Cilvēka Dēls izsūtīs Savus eņģeļus, un tie salasīs no Viņa valstības visas apgrēcības un tos, kas dara netaisnību,</div></div>
<div class="par"><div class="verse" verse="42"><div class="verse-label">42</div>un tos metīs degošā ceplī; tur būs raudāšana un zobu trīcēšana.</div></div>
<div class="par"><div class="verse" verse="43"><div class="verse-label">43</div>Tad taisnie spīdēs kā saule sava Tēva valstībā. Kam ausis dzirdēt, tas lai dzird!</div></div>
<div class="par"><div class="verse" verse="44"><div class="verse-label">44</div>Debesu valstība līdzinās tīrumā apslēptai mantai, ko cilvēks atrada un paslēpa, un, priecādamies par to, noiet un pārdod visu, kas tam ir, un pērk šo tīrumu.</div></div>
<div class="par"><div class="verse" verse="45"><div class="verse-label">45</div>Vēl Debesu valstība līdzinās tirgotājam, kas meklēja dārgas pērles.</div></div>
<div class="par"><div class="verse" verse="46"><div class="verse-label">46</div>Un, atradis vienu sevišķi dārgu pērli, nogāja un pārdeva visu, kas tam bija, un nopirka to.</div></div>
<div class="par"><div class="verse" verse="47"><div class="verse-label">47</div>Vēl Debesu valstība līdzinās tīklam, izmestam jūrā, kas savilka visādas zivis.</div></div>
<div class="par"><div class="verse" verse="48"><div class="verse-label">48</div>Un, kad tas bija pilns, tad viņi to izvilka malā, nosēdās un labās salasīja traukos, bet sapuvušās izmeta laukā.</div></div>
<div class="par"><div class="verse" verse="49"><div class="verse-label">49</div>Tā tas būs pasaules pastarā galā: eņģeļi izies un atšķirs ļaunos no taisnajiem</div></div>
<div class="par"><div class="verse" verse="50"><div class="verse-label">50</div>un tos metīs degošā ceplī, tur būs kaukšana un zobu trīcēšana.</div></div>
<div class="par"><div class="verse" verse="51"><div class="verse-label">51</div>Vai jūs to visu esat sapratuši?" Tie Viņam sacīja: "Esam gan."</div></div>
<div class="par"><div class="verse" verse="52"><div class="verse-label">52</div>Tad Viņš tiem sacīja: "Tāpēc ikkatrs rakstu mācītājs, mācīts Debesu valstībai, ir līdzīgs nama kungam, kas izdod no sava krājuma jaunas un vecas lietas."</div></div>
<div class="par"><div class="verse" verse="53"><div class="verse-label">53</div>Un notika, kad Jēzus šīs līdzības bija beidzis, Viņš aizgāja no turienes.</div></div>
<div class="par"><div class="verse" verse="54"><div class="verse-label">54</div>Un, nonācis Savā tēvu pilsētā, Viņš tos mācīja viņu sinagogā, tā ka tie brīnījās un sacīja: "No kurienes Šim tāda gudrība un tāds spēks?</div></div>
<div class="par"><div class="verse" verse="55"><div class="verse-label">55</div>Vai Viņš nav amatnieka dēls? Vai Viņa māte nav Marija un Viņa brāļi Jēkabs un Jozefs, un Sīmanis, un Jūda?</div></div>
<div class="par"><div class="verse" verse="56"><div class="verse-label">56</div>Un vai nav visas Viņa māsas pie mums? No kurienes tad Šim tas viss?"</div></div>
<div class="par"><div class="verse" verse="57"><div class="verse-label">57</div>Un tie ņēma apgrēcību pie Viņa. Bet Jēzus uz tiem sacīja: "Pravietis nekur nav mazāk cienīts kā savā tēvu zemē un savās mājās."</div></div>
<div class="par"><div class="verse" verse="58"><div class="verse-label">58</div>Un Viņš tur nedarīja daudz brīnumu viņu neticības dēļ.</div></div>
    </body>
</html>
