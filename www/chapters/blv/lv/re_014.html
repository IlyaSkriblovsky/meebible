
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad es redzēju, un raugi: Jērs stāvēja uz Ciānas kalna un līdz ar Viņu simts četrdesmit četri tūkstoši to, kam Viņa Vārds un Viņa Tēva Vārds bija rakstīts uz viņu pierēm;</div></div>
<div class="par"><div class="verse" verse="2"><div class="verse-label">2</div>un es dzirdēju balsi no debesīm; tā bija kā lielu ūdeņu krākšana un kā stipra pērkona rūkšana; šī balss, ko es dzirdēju, bija, kā kad spēlētāji spēlē uz savām cītarām.</div></div>
<div class="par"><div class="verse" verse="3"><div class="verse-label">3</div>Tie dziedāja jaunu dziesmu goda krēsla priekšā un četru dzīvo būtņu un vecaju priekšā, un neviens nevarēja to dziesmu iemācīties kā vien tie simts četrdesmit četri tūkstoši, kas ir atpirkti no pasaules.</div></div>
<div class="par"><div class="verse" verse="4"><div class="verse-label">4</div>Šie ir tie, kas nav apgānījušies ar sievietēm, jo tie ir šķīsti: šie ir tie, kas seko Jēram, kurp Tas arī ietu. Tie ir atpirkti par pirmajiem no cilvēkiem Dievam un Viņa Jēram;</div></div>
<div class="par"><div class="verse" verse="5"><div class="verse-label">5</div>viņu mutē nav melu, tie ir bez vainas.</div></div>
<div class="par"><div class="verse" verse="6"><div class="verse-label">6</div>Un es redzēju citu eņģeli laižamies debesu vidū; tam bija mūžīgs evaņģēlijs sludināms tiem, kas dzīvo virs zemes, un visām tautām un ciltīm, valodām un tautībām;</div></div>
<div class="par"><div class="verse" verse="7"><div class="verse-label">7</div>viņš sauca stiprā balsī: "Bīstieties Dieva un dodiet Viņam godu, jo ir atnākusi Viņa tiesas stunda; pielūdziet To, kas radījis debesis un zemi, jūru un ūdens avotus."</div></div>
<div class="par"><div class="verse" verse="8"><div class="verse-label">8</div>Vēl cits eņģelis, otrs, sekoja un sauca: "Kritusi, kritusi lielā Bābele, kas apdzirdījusi visas tautas ar savas netiklības dusmu vīnu."</div></div>
<div class="par"><div class="verse" verse="9"><div class="verse-label">9</div>Un vēl cits, trešais, eņģelis sekoja tiem un sauca stiprā balsī: "Ja kas pielūdz zvēru vai viņa tēlu un pieņem zīmi uz savas pieres vai savas rokas,</div></div>
<div class="par"><div class="verse" verse="10"><div class="verse-label">10</div>tam būs arī jādzer Dieva dusmu vīns neatšķaidīts, kas ieliets Viņa bardzības kausā, un tam būs jācieš mokas ugunī un sērā svēto eņģeļu un Jēra priekšā.</div></div>
<div class="par"><div class="verse" verse="11"><div class="verse-label">11</div>Un viņu mocību dūmi celsies augšup mūžu mūžos; un nebūs miera ne dienu, ne nakti tiem, kas pielūdz zvēru un viņa tēlu un pieņem viņa vārda zīmi."</div></div>
<div class="par"><div class="verse" verse="12"><div class="verse-label">12</div>Šeit vajadzīga svēto izturība, kas tur Dieva baušļus un Jēzus liecību.</div></div>
<div class="par"><div class="verse" verse="13"><div class="verse-label">13</div>Es dzirdēju balsi no debesīm sakām: "Raksti! Svētīgi mirušie, kas mirst iekš Tā Kunga no šā brīža. Tiešām, saka Gars, lai tie atdusas no savām pūlēm, jo viņu darbi tos pavada."</div></div>
<div class="par"><div class="verse" verse="14"><div class="verse-label">14</div>Es redzēju, un raugi: bija balts mākonis, un uz mākoņa kāds sēdēja, līdzīgs Cilvēka Dēlam; tam bija uz galvas zelta vainags un rokā ass sirpis.</div></div>
<div class="par"><div class="verse" verse="15"><div class="verse-label">15</div>Cits eņģelis izgāja no Tempļa un sauca stiprā balsī tam, kas sēdēja uz mākoņa: "Laid savu sirpi darbā un sāc pļaut, jo atnākusi pļaujas stunda, jo zemes raža ir nobriedusi."</div></div>
<div class="par"><div class="verse" verse="16"><div class="verse-label">16</div>Tad tas, kas sēdēja uz mākoņa, nolaida savu sirpi pār zemi, un zeme tika nopļauta.</div></div>
<div class="par"><div class="verse" verse="17"><div class="verse-label">17</div>Un cits eņģelis izgāja no Tempļa, kas bija debesīs, arī tam bija ass sirpis.</div></div>
<div class="par"><div class="verse" verse="18"><div class="verse-label">18</div>Un cits eņģelis izgāja no altāra; tam bija vara pār uguni, tas sauca stiprā balsī tam, kam bija asais sirpis: "Laid savu aso sirpi darbā un ievāc zemes vīnakoka ražu, jo viņa ogas jau ir ienākušās."</div></div>
<div class="par"><div class="verse" verse="19"><div class="verse-label">19</div>Tad eņģeļi nolaida savu sirpi pār zemi, savāca zemes vīnakoka augļus un meta tos Dieva dusmības lielajā vīna spaidā.</div></div>
<div class="par"><div class="verse" verse="20"><div class="verse-label">20</div>Vīna spaidu mina ārpus pilsētas, un no tā iztecēja asinis līdz zirgu iemauktiem ap tūkstoš seši simti stadiju tālu.</div></div>
    </body>
</html>
