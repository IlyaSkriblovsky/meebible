
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Uzlūkodams sinedriju, Pāvils sacīja: "Brāļi, es esmu dzīvojis pēc vislabākās sirdsapziņas Dieva priekšā līdz šai dienai."</div></div>
<div class="par"><div class="verse" verse="2"><div class="verse-label">2</div>Te augstais priesteris Ananija pavēlēja tiem, kas ap viņu stāvēja, sist viņam pa muti.</div></div>
<div class="par"><div class="verse" verse="3"><div class="verse-label">3</div>Tad Pāvils uz viņu sacīja: "Dievs tevi sitīs, tu nobalsinātā siena; tu še sēdi mani tiesāt pēc likuma un pavēli mani sist pret likumu?"</div></div>
<div class="par"><div class="verse" verse="4"><div class="verse-label">4</div>Bet tie, kas ap viņu stāvēja, sacīja: "Tu uzdrošinies lamāt Dieva priesteri?"</div></div>
<div class="par"><div class="verse" verse="5"><div class="verse-label">5</div>Pāvils atbildēja: "Es nezināju, brāļi, ka tas ir augstais priesteris; jo ir rakstīts: sargies ļaunu runāt par savas tautas valdnieku."</div></div>
<div class="par"><div class="verse" verse="6"><div class="verse-label">6</div>Zinādams, ka sinedrijā daļa bija saduķeji un otra daļa farizeji, viņš sauca: "Brāļi, es esmu farizejs, farizeja dēls; mani tiesā mūžīgās dzīvības cerības un mirušo augšāmcelšanās dēļ."</div></div>
<div class="par"><div class="verse" verse="7"><div class="verse-label">7</div>Kad viņš to bija runājis, izcēlās strīds farizeju un saduķeju starpā, un sapulce sašķēlās.</div></div>
<div class="par"><div class="verse" verse="8"><div class="verse-label">8</div>Jo saduķeji saka, ka nav ne augšāmcelšanās, ne eņģeļu, ne gara, bet farizeji visu to atzīst.</div></div>
<div class="par"><div class="verse" verse="9"><div class="verse-label">9</div>Tad izcēlās liela kliegšana, un daži farizeju novirziena rakstu mācītāji piecēlās un iejaucās strīdā, sacīdami: "Mēs nekā ļauna šinī cilvēkā neredzam; varbūt gars vai eņģelis ar viņu runājis?"</div></div>
<div class="par"><div class="verse" verse="10"><div class="verse-label">10</div>Kad nemiers auga, komandieris, baidīdamies, ka viņi Pāvilu nesaplosa, pavēlēja ierasties karaspēka nodaļai, izraut to no viņu vidus un aizvest karaspēka mītnē.</div></div>
<div class="par"><div class="verse" verse="11"><div class="verse-label">11</div>Nākamajā naktī Tas Kungs viņam piestājās un sacīja: "Esi drošs! Kā tu par Mani esi liecinājis Jeruzālemē, tā tev jāliecina arī Romā."</div></div>
<div class="par"><div class="verse" verse="12"><div class="verse-label">12</div>Kad diena bija uzaususi, jūdi sapulcējās un sazvērējās, sacīdami, ka viņi neēdīs un nedzers, iekāms nebūs nonāvējuši Pāvilu.</div></div>
<div class="par"><div class="verse" verse="13"><div class="verse-label">13</div>To bija vairāk kā četrdesmit, kas tā bija sazvērējušies.</div></div>
<div class="par"><div class="verse" verse="14"><div class="verse-label">14</div>Tie nāca pie priesteriem un vecajiem un sacīja: "Mēs ar zvērestu esam saistījušies neko nebaudīt, iekāms Pāvilu nebūsim nonāvējuši.</div></div>
<div class="par"><div class="verse" verse="15"><div class="verse-label">15</div>Tagad jūs kopā ar sinedriju paziņojiet komandierim, lai viņu atved pie jums, it kā jūs viņa lietu gribētu rūpīgāk izklaušināt; bet mēs esam gatavi viņu nonāvēt, pirms viņš atnāk."</div></div>
<div class="par"><div class="verse" verse="16"><div class="verse-label">16</div>Bet Pāvila māsas dēls, dzirdēdams par šo viltus nodomu, atnāca, iegāja karaspēka mītnē un paziņoja to Pāvilam.</div></div>
<div class="par"><div class="verse" verse="17"><div class="verse-label">17</div>Pāvils, pieaicinājis kādu virsnieku, sacīja: "Aizved šo jaunekli pie komandiera, jo viņam ir kaut kas tam ziņojams."</div></div>
<div class="par"><div class="verse" verse="18"><div class="verse-label">18</div>Viņš to ņēma līdzi un, aizvedis pie komandiera, sacīja: "Apcietinātais Pāvils mani sauca un lūdza atvest šo jaunekli pie tevis, jo viņam esot kaut kas tev sakāms."</div></div>
<div class="par"><div class="verse" verse="19"><div class="verse-label">19</div>Komandieris, paņēmis viņu pie rokas un aizgājis savrup, vaicāja: "Kas tev man ziņojams?"</div></div>
<div class="par"><div class="verse" verse="20"><div class="verse-label">20</div>Jauneklis sacīja: "Jūdi norunājuši tevi lūgt, lai tu rītā Pāvilu vestu sinedrija priekšā, it kā gribēdams kaut ko tuvāk par viņu izzināt.</div></div>
<div class="par"><div class="verse" verse="21"><div class="verse-label">21</div>Bet tu neuzticies viņiem, jo vairāk kā četrdesmit vīru no viņu vidus viņam uzglūn, un tie sazvērējušies neēst un nedzert, iekāms viņu nebūšot nonāvējuši, un tagad tie ir sagatavojušies un gaida tavu solījumu."</div></div>
<div class="par"><div class="verse" verse="22"><div class="verse-label">22</div>Tad komandieris jaunekli atlaida, pavēlēdams: "Nesaki nevienam, ka tu man to esi paziņojis."</div></div>
<div class="par"><div class="verse" verse="23"><div class="verse-label">23</div>Viņš ataicināja divi virsniekus un sacīja: "Sagatavojiet trešai nakts stundai divi simti kareivju, kas lai ietu uz Cēzareju, un septiņdesmit jātnieku un divi simti šķēpnešu.</div></div>
<div class="par"><div class="verse" verse="24"><div class="verse-label">24</div>Turiet kārtībā jājamos lopus, lai sēdinātu virsū Pāvilu un novestu to drošībā pie zemes pārvaldnieka Fēliksa."</div></div>
<div class="par"><div class="verse" verse="25"><div class="verse-label">25</div>Un viņš rakstīja šāda satura vēstuli:</div></div>
<div class="par"><div class="verse" verse="26"><div class="verse-label">26</div>"Klaudijs Lizijs sveicina ļoti cienījamo zemes pārvaldnieku Fēliksu.</div></div>
<div class="par"><div class="verse" verse="27"><div class="verse-label">27</div>Šo vīru, ko jūdi bija saņēmuši un gribēja nonāvēt, es, piesteidzies palīgā ar karaspēka nodaļu, atbrīvoju, uzzinājis, ka viņš ir romietis;</div></div>
<div class="par"><div class="verse" verse="28"><div class="verse-label">28</div>un, gribēdams zināt, kādas vainas dēļ tie viņu apsūdz, es viņu vedu sinedrija priekšā.</div></div>
<div class="par"><div class="verse" verse="29"><div class="verse-label">29</div>Es nopratu, ka to apsūdz viņu bauslības lietās, bet nebija sūdzības, ar ko viņš būtu pelnījis nāvi vai važas.</div></div>
<div class="par"><div class="verse" verse="30"><div class="verse-label">30</div>Kad man kļuva zināms viņu nodoms pret šo vīru, es tūdaļ sūtīju viņu pie tevis, pavēlēdams arī sūdzētājiem izteikt tavā priekšā, kas tiem ir pret viņu."</div></div>
<div class="par"><div class="verse" verse="31"><div class="verse-label">31</div>Tad kareivji, kā tiem bija pavēlēts, ņēma Pāvilu un naktī aizveda uz Antipatridu.</div></div>
<div class="par"><div class="verse" verse="32"><div class="verse-label">32</div>Nākamajā dienā tie lika jātniekiem ar viņu iet tālāk un paši atgriezās karaspēka mītnē.</div></div>
<div class="par"><div class="verse" verse="33"><div class="verse-label">33</div>Nonākuši Cēzarejā, tie nodeva vēstuli zemes pārvaldniekam un veda arī Pāvilu viņa priekšā.</div></div>
<div class="par"><div class="verse" verse="34"><div class="verse-label">34</div>Izlasījis vēstuli, tas vaicāja, no kura apgabala viņš esot, un dzirdēdams, ka no Kilikijas,</div></div>
<div class="par"><div class="verse" verse="35"><div class="verse-label">35</div>sacīja: "Es tevi uzklausīšu pēc tam, kad arī tavi apsūdzētāji būs atnākuši," - un pavēlēja viņu paturēt apcietinājumā Hēroda pilī.</div></div>
    </body>
</html>
