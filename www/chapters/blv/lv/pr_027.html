
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Nedaudzini sevi, gaidīdams kaut ko ievērojamu no tikko kā austošās dienas; tu taču nezini, kas šodien notiks.</div></div>
<div class="par"><div class="verse" verse="2"><div class="verse-label">2</div>Lai tevi daudzina kāds cits - un ne tava paša mute, kāds svešais - un ne tavas paša lūpas.</div></div>
<div class="par"><div class="verse" verse="3"><div class="verse-label">3</div>Akmens ir smags, un smilts ir grūti paceļama nasta, bet nejēgas dusmas ir smagākas nekā tie abi.</div></div>
<div class="par"><div class="verse" verse="4"><div class="verse-label">4</div>Dusmas ir nemiera pilna lieta, niknums un bargums ir nesavaldāmi; bet kas var pastāvēt skaudības un greizsirdības priekšā!</div></div>
<div class="par"><div class="verse" verse="5"><div class="verse-label">5</div>Atklāta pārmācība ir labāka nekā maldinātāja mīlestība.</div></div>
<div class="par"><div class="verse" verse="6"><div class="verse-label">6</div>Drauga sitieni nāk no labas sirds, bet pārmērīgi bagātīgi ir nīdētāja skūpsti.</div></div>
<div class="par"><div class="verse" verse="7"><div class="verse-label">7</div>Paēdušais nereti samin dubļos pat labāko medu, bet izbadējušai dvēselei viss rūgtais ir salds.</div></div>
<div class="par"><div class="verse" verse="8"><div class="verse-label">8</div>Kā putns, kas atstāj savu ligzdu, tāds ir vīrs, kas aizgājis projām no savas dzimtās vietas.</div></div>
<div class="par"><div class="verse" verse="9"><div class="verse-label">9</div>Sirds priecājas par ziedēm un kvēpināmām smaržām, bet draugs ir sirdij mīļš sava padoma dēļ, ko viņš dod tavai dvēselei.</div></div>
<div class="par"><div class="verse" verse="10"><div class="verse-label">10</div>Neatstāj savu draugu un sava tēva draugu, un neej sava brāļa namā, kad tev grūti klājas; kaimiņš tuvumā ir labāks nekā brālis tālumā.</div></div>
<div class="par"><div class="verse" verse="11"><div class="verse-label">11</div>Ņemies prātu, mans dēls, tad mana sirds priecāsies, un tad es atbildēšu tiem, kas mani nievā.</div></div>
<div class="par"><div class="verse" verse="12"><div class="verse-label">12</div>Gudrais redz nelaimi, paslēpjas un izvairās, bet nesapratīgie dodas tai tieši cauri un smagi cieš.</div></div>
<div class="par"><div class="verse" verse="13"><div class="verse-label">13</div>Atņem tam viņa drēbes, kas uzņemas būt otram par galvinieku, un izķīlā viņu svešinieka dēļ.</div></div>
<div class="par"><div class="verse" verse="14"><div class="verse-label">14</div>Ja kāds savu tuvāko jau agri no rīta skaļā balsī svētī un tam pārmērīgi dedzīgi labu vēl, tad tādu rīcību nereti pielīdzina lāstam no viņa puses.</div></div>
<div class="par"><div class="verse" verse="15"><div class="verse-label">15</div>Nesaticīga sieva un nepārtraukta pilēšana no jumta, kad spēcīgi līst, tiek bieži savā starpā salīdzinātas.</div></div>
<div class="par"><div class="verse" verse="16"><div class="verse-label">16</div>Kas pūlas tādu sievu apvaldīt, tas mēģina saturēt vēju un grib savā rokā sagrābt eļļu.</div></div>
<div class="par"><div class="verse" verse="17"><div class="verse-label">17</div>Dzelzs tiek ar dzelzi uzasināta, un vīrs trin vīru.</div></div>
<div class="par"><div class="verse" verse="18"><div class="verse-label">18</div>Kas vīģes koku kopj, tas ēd tā augļus, un, kas savam kungam uzmanīgi kalpo, top godāts.</div></div>
<div class="par"><div class="verse" verse="19"><div class="verse-label">19</div>Cik ūdens atspoguļo cilvēka īsto seju, tik viena sirds atspoguļo otru.</div></div>
<div class="par"><div class="verse" verse="20"><div class="verse-label">20</div>Elle un bezdibens nekad nav piepildāmi, tāpat nekad nepietiek redzētā cilvēka acīm.</div></div>
<div class="par"><div class="verse" verse="21"><div class="verse-label">21</div>Kausējamais katls sudrabam, kausējamā krāsns zeltam, bet vīrs tiek novērtēts pēc sava darba.</div></div>
<div class="par"><div class="verse" verse="22"><div class="verse-label">22</div>Ja tu nejēgu ar grūžamo pat sagrūstu piestā putraimos, tad tomēr viņa negudrums viņā neizzustu.</div></div>
<div class="par"><div class="verse" verse="23"><div class="verse-label">23</div>Uzraugi savus sīklopus un rūpējies par saviem ganāmiem pulkiem,</div></div>
<div class="par"><div class="verse" verse="24"><div class="verse-label">24</div>jo manta nepastāv mūžīgi un arī ķēniņa kronis pāriet no paaudzes uz paaudzi.</div></div>
<div class="par"><div class="verse" verse="25"><div class="verse-label">25</div>Kad siens ir savests šķūņos, izaugusi ir atkal jauna zāle, un kalnos top vākta lopiem zaļbarība,</div></div>
<div class="par"><div class="verse" verse="26"><div class="verse-label">26</div>tavi jēri tevi ģērbj, un tavi āži tev sagādā naudu, par ko nopirkt tīrumu,</div></div>
<div class="par"><div class="verse" verse="27"><div class="verse-label">27</div>tev pietiek kazas piena tavai barībai, tava nama ļaužu uzturam un tavu kalpoņu paēdināšanai.</div></div>
    </body>
</html>
