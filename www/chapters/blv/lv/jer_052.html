
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Cedekija bija divdesmit vienu gadu vecs, kad viņš kļuva par ķēniņu, un valdīja vienpadsmit gadus Jeruzālemē. Viņa mātes vārds bija Hamutala, un viņa bija Jeremijas meita no Libnas.</div></div>
<div class="par"><div class="verse" verse="2"><div class="verse-label">2</div>Viņš darīja, kas bija ļauns Tā Kunga acīs, tāpat kā Jojakīms.</div></div>
<div class="par"><div class="verse" verse="3"><div class="verse-label">3</div>Aiz Tā Kunga dusmām tad notika, ka Tas Kungs atstūma Jeruzālemi un Jūdu no Sava vaiga. Kad Cedekija atkrita no Bābeles ķēniņa -</div></div>
<div class="par"><div class="verse" verse="4"><div class="verse-label">4</div>un tas notika viņa valdīšanas devītā gada desmitā mēneša desmitajā dienā, tad Bābeles ķēniņš Nebukadnēcars nāca pats ar visu savu karaspēku pret Jeruzālemi, ielenca pilsētu un uzcēla ap to visapkārt nocietinājumus.</div></div>
<div class="par"><div class="verse" verse="5"><div class="verse-label">5</div>Tā pilsēta palika ielenkta līdz Cedekijas valdīšanas vienpadsmitajam gadam.</div></div>
<div class="par"><div class="verse" verse="6"><div class="verse-label">6</div>Ceturtā mēneša devītajā dienā, kad stiprs bads plosījās pilsētā un arī zemes iedzīvotājiem nebija vairs maizes,</div></div>
<div class="par"><div class="verse" verse="7"><div class="verse-label">7</div>tad ienaidnieks ielauzās pilsētā un visi karavīri bēga un atstāja pilsētu naktī pa vārtiem starp abiem mūriem pie ķēniņa dārza un izgāja klajumā, kamēr kaldeji vēl ielenca visapkārt pilsētu. Izbēgušie pagriezās tad virzienā uz Jordānas līdzenumu.</div></div>
<div class="par"><div class="verse" verse="8"><div class="verse-label">8</div>Taču kaldeju karaspēks dzinās ķēniņam pakaļ un panāca Cedekiju Jērikas klajumos, kur viņa karaspēks izklīda un to atstāja.</div></div>
<div class="par"><div class="verse" verse="9"><div class="verse-label">9</div>Kaldeji saņēma ķēniņu gūstā un veda to pie Bābeles ķēniņa Riblā, Hamatas novadā, un ķēniņš sprieda tiesu pār viņu.</div></div>
<div class="par"><div class="verse" verse="10"><div class="verse-label">10</div>Bābeles ķēniņš lika nogalināt Cedekijas dēlus viņa acu priekšā un visus Jūdas lielkungus Riblā.</div></div>
<div class="par"><div class="verse" verse="11"><div class="verse-label">11</div>Cedekijam viņš lika izdurt acis, to saistīt važās un vest uz Bābeli, kur viņš palika cietumā līdz savas nāves dienai.</div></div>
<div class="par"><div class="verse" verse="12"><div class="verse-label">12</div>Piektā mēneša desmitajā dienā - tas bija Bābeles ķēniņa Nebukadnēcara deviņpadsmitais valdīšanas gads - Nebusaradans, kas bija Bābeles ķēniņa miesassardzes virspavēlnieks, iegāja Jeruzālemē</div></div>
<div class="par"><div class="verse" verse="13"><div class="verse-label">13</div>un nodedzināja Tā Kunga namu un ķēniņa pili, un visus pilsētas namus, it īpaši lielos namus, viņš lika iznīcināt ar uguni.</div></div>
<div class="par"><div class="verse" verse="14"><div class="verse-label">14</div>Viss kaldeju karaspēks, kas atradās miesassardzes virspavēlnieka vadībā, nojauca visus mūrus ap Jeruzālemi.</div></div>
<div class="par"><div class="verse" verse="15"><div class="verse-label">15</div>Tad Nebusaradans, miesassardzes virspavēlnieks, aizveda gūstā zemas kārtas ļaudis un to tautas daļu, kas vēl bija palikusi pilsētā, un bēgļus, kas bija pārgājuši pie Bābeles ķēniņa, un atlikušos darba ļaudis.</div></div>
<div class="par"><div class="verse" verse="16"><div class="verse-label">16</div>Bet no zemās kārtas ļaudīm Nebusaradans, miesassardzes priekšnieks, atstāja vienu daļu kā vīna dārzniekus un zemes kopējus.</div></div>
<div class="par"><div class="verse" verse="17"><div class="verse-label">17</div>Bet vara stabus pie Tā Kunga nama, sēdekļus un lielo vara jūru, kas bija Tā Kunga namā, kaldeji nojauca un aizveda visu metālu uz Bābeli.</div></div>
<div class="par"><div class="verse" verse="18"><div class="verse-label">18</div>Arī katlus, lāpstas, dakts nažus, karotes, slakāmos kausus un visus metāla rīkus, ko lietoja pie kalpošanas, tie aizveda projām.</div></div>
<div class="par"><div class="verse" verse="19"><div class="verse-label">19</div>Miesassardzes priekšnieks paņēma arī visas bļodas, kvēpināmos traukus, slakāmos kausus, podus, lukturus, kausus un kannas, visu, kas bija no tīra zelta un sudraba.</div></div>
<div class="par"><div class="verse" verse="20"><div class="verse-label">20</div>Vara no abiem stabiem, no lielās vara jūras un no divpadsmit vēršu tēliem zem tās un no sēdekļiem, ko ķēniņš Salamans bija licis darināt Tā Kunga namam, bija tik daudz, ka tas nebija nosverams.</div></div>
<div class="par"><div class="verse" verse="21"><div class="verse-label">21</div>Stabi bija astoņpadsmit olekšu augsti, un divpadsmit olekšu gara aukla aptvēra stabu; stabu sienu biezums bija četri pirksti, stabs bija vidū tukšs.</div></div>
<div class="par"><div class="verse" verse="22"><div class="verse-label">22</div>Uz stabiem bija vara uzgaļa rotājums, piecas olektis augsts, un izgreznojumi un granātāboli bija visapkārt ap rotājumu, visi no vara. Tādi bija abi stabi, un arī abiem bija granātāboli.</div></div>
<div class="par"><div class="verse" verse="23"><div class="verse-label">23</div>Deviņdesmit seši granātāboli karājās gaisā, bet visu granātābolu vienam pinuma darinājumam visapkārt bija simts.</div></div>
<div class="par"><div class="verse" verse="24"><div class="verse-label">24</div>Miesassardzes priekšnieks apcietināja augsto priesteri Seraju, priesteri Cefanju un trīs sliekšņu sargus.</div></div>
<div class="par"><div class="verse" verse="25"><div class="verse-label">25</div>No pilsētas viņš apcietināja kādu augstu ķēniņa darbinieku, kas bija bijis karavīru virspavēlnieks, un septiņus vīrus no tiem, kas bija piederējuši pie pašas tuvākās ķēniņa pavadonības un kas bija atrasti pilsētā, arī karavadoņa rakstvedi, kas bija iesaucis lauku ļaudis karadienestā, un sešdesmit vīru no lauku ļaudīm, kas gadījās pilsētā.</div></div>
<div class="par"><div class="verse" verse="26"><div class="verse-label">26</div>Šos visus miesassardzes priekšnieks Nebusaradans apcietināja un aizveda pie Bābeles ķēniņa Riblā.</div></div>
<div class="par"><div class="verse" verse="27"><div class="verse-label">27</div>Bābeles ķēniņš lika tos Riblā, Hamatas novadā, sodīt ar nāvi. Tā izveda Jūdu no viņa zemes.</div></div>
<div class="par"><div class="verse" verse="28"><div class="verse-label">28</div>Šis ir to cilvēku skaits, kurus Nebukadnēcars izveda savas valdīšanas septītajā gadā - trīs tūkstošus divdesmit trīs jūdus;</div></div>
<div class="par"><div class="verse" verse="29"><div class="verse-label">29</div>astoņpadsmitajā Nebukadnēcara valdīšanas gadā - astoņi simti trīsdesmit divus no Jeruzālemes;</div></div>
<div class="par"><div class="verse" verse="30"><div class="verse-label">30</div>divdesmit trešajā Nebukadnēcara valdīšanas gadā miesassardzes virspavēlnieks Nebusaradans aizveda septiņi simti četrdesmit piecus jūdus; pavisam četri tūkstoši seši simti cilvēku.</div></div>
<div class="par"><div class="verse" verse="31"><div class="verse-label">31</div>Bet pēc trīsdesmit septiņiem Jūdas ķēniņa Jojahīma gūstniecības gadiem divpadsmitā mēneša divdesmit piektajā dienā Bābeles ķēniņš Evils-Merodahs savas valdīšanas sākumā apžēloja Jojahīmu un atsvabināja to no cietuma.</div></div>
<div class="par"><div class="verse" verse="32"><div class="verse-label">32</div>Viņš runāja ar to draudzīgi un ierādīja viņam krēslu augstāk par to ķēniņu krēsliem, kas bija pie viņa Bābelē.</div></div>
<div class="par"><div class="verse" verse="33"><div class="verse-label">33</div>Viņš drīkstēja pārmainīt savas cietumnieka drēbes un ēda pie ķēniņa galda visu laiku, kamēr viņš vēl bija dzīvs.</div></div>
<div class="par"><div class="verse" verse="34"><div class="verse-label">34</div>Bābeles ķēniņš deva viņam arī pastāvīgu uzturu, ikdienas devu, dienu no dienas līdz viņa nāvei, kamēr viņš dzīvoja.</div></div>
    </body>
</html>
