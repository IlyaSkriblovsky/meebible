
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un tieši tāpēc arī mana sirds ir baiļu pārņemta, un tā vētraini ceļas augšup no savas vietas.</div></div>
<div class="par"><div class="verse" verse="2"><div class="verse-label">2</div>Klausieties, jel klausieties uz Viņa balss pērkonu rūkoņu un uz grāvienu troksni, kas iziet no Viņa mutes!</div></div>
<div class="par"><div class="verse" verse="3"><div class="verse-label">3</div>Viņš tam liek atskanēt zem plašā debess juma, un Savas zibens liesmas Viņš vada līdz visattālākām zemes malām.</div></div>
<div class="par"><div class="verse" verse="4"><div class="verse-label">4</div>Un pēc zibens ierūcas pērkons; Dievs liek nodārdēt tad Savai varenai godības balsij, un Viņš neaiztur zibeņus, tiklīdz kā kļūst dzirdami Viņa pērkona grāvieni.</div></div>
<div class="par"><div class="verse" verse="5"><div class="verse-label">5</div>Brīnišķīgi stiprais Dievs dārdina ar Savu balsi un liek atskanēt pērkonam, Viņš, kas padara lielas lietas, ko mēs nespējam saprast,</div></div>
<div class="par"><div class="verse" verse="6"><div class="verse-label">6</div>kaut vai to, ka Viņš saka sniegam: krīti zemē, un lietum: līsti, vai lietusgāzēm: topiet vēl ilgstošākas un stiprākas!</div></div>
<div class="par"><div class="verse" verse="7"><div class="verse-label">7</div>Tad Viņš piespiež cilvēku rokām kļūt bezdarbīgām, lai ikviens cilvēks izprastu Viņa rīcību.</div></div>
<div class="par"><div class="verse" verse="8"><div class="verse-label">8</div>Tad zvēri nolien savās alās un noliekas gulēt savās slēptuvēs.</div></div>
<div class="par"><div class="verse" verse="9"><div class="verse-label">9</div>No dienvidu joslas nāk sausā auka un no ziemeļu vēju puses - sals.</div></div>
<div class="par"><div class="verse" verse="10"><div class="verse-label">10</div>Dieva dvesmas ietekmē rodas ledus un kailsals: plašās ūdens virsmas sastingst un ieslēdzas šaurā gūstā.</div></div>
<div class="par"><div class="verse" verse="11"><div class="verse-label">11</div>Viņš liek piebriest mākoņiem smagu ūdens daudzumu pārpilnībā, liek tiem klāties pāri Savu zibeņu padebešiem,</div></div>
<div class="par"><div class="verse" verse="12"><div class="verse-label">12</div>un tie pagriežas Viņa vadībā uz visām pusēm, lai paveiktu visu, ko Viņš tiem pavēl, pa visu plašo zemes virsu:</div></div>
<div class="par"><div class="verse" verse="13"><div class="verse-label">13</div>tie reizēm ir Viņa soda rīkste, ja kāda zeme to pelnījusi, reizēm tie ir žēlastības pierādījums; tā Viņš liek tiem tukšoties pār zemi.</div></div>
<div class="par"><div class="verse" verse="14"><div class="verse-label">14</div>Ak, Ījab, uzklausi to! Paliec mierā un pārdomā tā stiprā Dieva brīnuma darbus!</div></div>
<div class="par"><div class="verse" verse="15"><div class="verse-label">15</div>Vai tev ir zināms, kā Dievs licis tiem būt un kā Viņš liek atmirdzēt Saviem gaismas padebešiem?</div></div>
<div class="par"><div class="verse" verse="16"><div class="verse-label">16</div>Vai tev ir kas zināms par mākoņu peldēšanu, vai tev ir kāda jēga par Viņa brīnumu pilnajiem darbiem? Viņa, kas pilnīgs Savā gudrībā?</div></div>
<div class="par"><div class="verse" verse="17"><div class="verse-label">17</div>Neaizmirsti, ka tev drēbes jau no tam vien karstas paliek, kad Viņš svilina zemi dienas vidus bulā.</div></div>
<div class="par"><div class="verse" verse="18"><div class="verse-label">18</div>Vai tu kopā ar Viņu sakārto izplatījumā spožos padebešus, tos stingri saliedējot, tā ka izplatījums kļūst līdzīgs izlietam metāla spogulim?</div></div>
<div class="par"><div class="verse" verse="19"><div class="verse-label">19</div>Tad pamāci jel arī mūs, ko lai mēs Viņam pasakām, jo mēs tumsas dēļ nenieka nespējam celt Viņam priekšā.</div></div>
<div class="par"><div class="verse" verse="20"><div class="verse-label">20</div>Vai Viņam būtu jāpaziņo, ka es gribētu runāt? Vai jelkurš cilvēks ir kādreiz prasījis no Dieva, ka viņš vēlētos iznīcināts kļūt?</div></div>
<div class="par"><div class="verse" verse="21"><div class="verse-label">21</div>Un nu: nevar taču skatīties tieši saules gaismā, kad saule visā spožumā stāv debess izplatījumā pēc tam, kad vējš tam pārgājis pāri un debess noskaidrojusies.</div></div>
<div class="par"><div class="verse" verse="22"><div class="verse-label">22</div>No ziemeļiem nāk zelts, bet pats Dievs mājo bijājamā godībā.</div></div>
<div class="par"><div class="verse" verse="23"><div class="verse-label">23</div>Visuvareno jau mums pašiem neatrast, kas varens ir spēkā un tāpat bagāts tiesā un taisnībā, kuru Viņš tomēr nekad nesagroza.</div></div>
<div class="par"><div class="verse" verse="24"><div class="verse-label">24</div>Tāpēc cilvēku cilts Viņu bīstas; Viņš neuzlūko nevienu pašgudro, nevienu, kas pats sev šķiet gudrs savā sirdsprātā esam!"</div></div>
    </body>
</html>
