
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs no tuksneša vētras mākoņa atbildēja Ījabam un sacīja:</div></div>
<div class="par"><div class="verse" verse="2"><div class="verse-label">2</div>"Kas ir tas, kas Dieva glābšanas nodomus aptumšo ar vārdiem, kuriem nav jēgas?</div></div>
<div class="par"><div class="verse" verse="3"><div class="verse-label">3</div>Celies, apjoz kā varonīgs cīnītājs savus gurnus, tad Es tev jautāšu, bet tu Man atbildi!</div></div>
<div class="par"><div class="verse" verse="4"><div class="verse-label">4</div>Kur tu biji tolaik, kad Es zemi veidoju? Pasaki to, ja tev ir tāds gudrs prāts!</div></div>
<div class="par"><div class="verse" verse="5"><div class="verse-label">5</div>Kas ir noteicis tās samērus - tu laikam to zini? Vai kas pāri tai ir izstiepis mērauklu?</div></div>
<div class="par"><div class="verse" verse="6"><div class="verse-label">6</div>Iekš kā iegremdēti tās pamatbalsti, vai kas ir licis tās stūra akmeni,</div></div>
<div class="par"><div class="verse" verse="7"><div class="verse-label">7</div>kad visas rīta zvaigznes kopā dziedāja un visi Dieva dēli gavilēja?</div></div>
<div class="par"><div class="verse" verse="8"><div class="verse-label">8</div>Un kas noslēdza jūru ar stipriem vārtiem, kad tā, dzīvi burbuļodama, izplūda ārā no savas mātes klēpja</div></div>
<div class="par"><div class="verse" verse="9"><div class="verse-label">9</div>tolaik, kad Es mākoņus tai izveidoju par tērpu un ietīstīju to tumsā it kā tinamos autos?</div></div>
<div class="par"><div class="verse" verse="10"><div class="verse-label">10</div>Kad Es tai noteicu Savu nolikto robežu un pieliku šai robežai aizšaujamās bultas un durvis,</div></div>
<div class="par"><div class="verse" verse="11"><div class="verse-label">11</div>un teicu: līdz šai vietai tu plūdīsi, bet ne tālāk, un šeit lai norimst tavi lepnie viļņi!</div></div>
<div class="par"><div class="verse" verse="12"><div class="verse-label">12</div>Vai tu savās mūža dienās jebkad esi pavēlējis aust rītam vai rīta gaismai ierādījis savu vietu,</div></div>
<div class="par"><div class="verse" verse="13"><div class="verse-label">13</div>lai tā aptvertu visas zemes malas un lai bezdievīgie tiktu aizbaidīti prom no tās?</div></div>
<div class="par"><div class="verse" verse="14"><div class="verse-label">14</div>Zeme pati tad pilnīgi pārvēršas līdzīgi vaskam zem zīmoga, un viss izliekas tad kā goda tērpā.</div></div>
<div class="par"><div class="verse" verse="15"><div class="verse-label">15</div>Bet bezdievjiem tiek tās gaisma atrauta, un sitienam paceltais elkonis tiek salauzts gabalos.</div></div>
<div class="par"><div class="verse" verse="16"><div class="verse-label">16</div>Vai tu jebkad esi nonācis pie jūras iztekas vai arī pastaigājies pa pasaules jūru tumšākajām dzelmēm?</div></div>
<div class="par"><div class="verse" verse="17"><div class="verse-label">17</div>Vai tavā priekšā ir kādreiz vērušies vaļā nāves vārti, un vai tu esi redzējis ieeju ēnu valstī?</div></div>
<div class="par"><div class="verse" verse="18"><div class="verse-label">18</div>Vai tu esi aptvēris ar savām acīm bezgalīgos zemes plašumus? Pasaki, ja vien tu visu to zini!</div></div>
<div class="par"><div class="verse" verse="19"><div class="verse-label">19</div>Kur ir ceļš, kas ved uz gaismas mājokļiem, un kur ir tumsas mītne,</div></div>
<div class="par"><div class="verse" verse="20"><div class="verse-label">20</div>ka tu tumsu spētu novest tās novadā un ka tu tik labi pārzinātu tekas uz tās mājām?</div></div>
<div class="par"><div class="verse" verse="21"><div class="verse-label">21</div>Tu jau to laikam droši vien zini, jo tai laikā tu jau biji piedzimis, un tik liels ir tavu mūža dienu skaits!</div></div>
<div class="par"><div class="verse" verse="22"><div class="verse-label">22</div>Vai tu esi varējis noiet līdz attālākām sniega krātuvēm, un vai tu esi apskatījis krusas krājumus,</div></div>
<div class="par"><div class="verse" verse="23"><div class="verse-label">23</div>kurus Es esmu savācis piemeklējumu laikiem, cīņas un kara dienām?</div></div>
<div class="par"><div class="verse" verse="24"><div class="verse-label">24</div>Kur tad ir ceļš turp, kur gaisma dalās, un no kurienes pa visu zemi izplatās austrumu vējš?</div></div>
<div class="par"><div class="verse" verse="25"><div class="verse-label">25</div>Kas izrāva lietus plūsmām notekas un ierādīja ceļu pērkona strēlei,</div></div>
<div class="par"><div class="verse" verse="26"><div class="verse-label">26</div>lai lietus lītu pār zemi, kurā nav ļaužu, pār klajumu, kur arī nav nevienas dzīvas dvēseles,</div></div>
<div class="par"><div class="verse" verse="27"><div class="verse-label">27</div>lai bagātīgi piesātinātas ar veldzi kļūtu postažas un tuksnesis un lai liktu no jauna tanī augt zaļam zelmenim?</div></div>
<div class="par"><div class="verse" verse="28"><div class="verse-label">28</div>Vai lietum ir tēvs? Un kas ir tas, kas dzemdina rasas pilienus?</div></div>
<div class="par"><div class="verse" verse="29"><div class="verse-label">29</div>No kura mātes klēpja ir cēlies ledus, un kas licis rasties debesu sarmai,</div></div>
<div class="par"><div class="verse" verse="30"><div class="verse-label">30</div>kad kā akmeņi sastingst ūdeņi un viļņu spogulis saslēdzas kopā par cietu vāku?</div></div>
<div class="par"><div class="verse" verse="31"><div class="verse-label">31</div>Vai tu sēji kopā gaišām saitēm Sietiņa zvaigznes, un vai tu raisīji vaļā Oriona zvaigžņu jostu?</div></div>
<div class="par"><div class="verse" verse="32"><div class="verse-label">32</div>Vai tu liec parādīties Zodiaka tēliem pareizā laikā, un vai tu ved Lielo Lāci kopā ar viņa mazuļiem?</div></div>
<div class="par"><div class="verse" verse="33"><div class="verse-label">33</div>Vai tu zini debesu likumus, un vai tu nosaki debess valdīšanu pār zemi?</div></div>
<div class="par"><div class="verse" verse="34"><div class="verse-label">34</div>Vai tu vari likt savai balsij pacelties līdz pat padebešiem, tā ka straumēm līstošs lietus tevi pilnīgi pārklātu?</div></div>
<div class="par"><div class="verse" verse="35"><div class="verse-label">35</div>Vai tad tu izsūti zibeņus, ka tie dodas savās gaitās, un tad tev atkal paziņo: redzi, še mēs esam?</div></div>
<div class="par"><div class="verse" verse="36"><div class="verse-label">36</div>Kas gan ir ielicis mākoņu slāņos gudrību, vai kas ir gaisa veidojumam piešķīris saprātu?</div></div>
<div class="par"><div class="verse" verse="37"><div class="verse-label">37</div>Kas gan ar savu paša gudrību spēj izskaitīt mākoņus, un kas liek izlieties pār zemi debess ūdens traukiem,</div></div>
<div class="par"><div class="verse" verse="38"><div class="verse-label">38</div>kad viss zemes virsus ir sacietējis kā metāla lējums un visas zemes pikas un pītes ir salipušas kopā?</div></div>
<div class="par"><div class="verse" verse="39"><div class="verse-label">39</div>Vai tu vari iet lauvas mātes vietā medīt laupījumu un apmierināt lauvēniem plēsoņu izsalkumu,</div></div>
<div class="par"><div class="verse" verse="40"><div class="verse-label">40</div>kad tie paši sarāvušies un saduguši tup savās alās vai arī ievilkušies biezoknī guļ glūnēdami?</div></div>
<div class="par"><div class="verse" verse="41"><div class="verse-label">41</div>Kas tad krauklim sagādā barību, kad viņa mazuļi jo žēli ķērc pēc Dieva palīdzības, kad tie aiz pārtikas trūkuma klīst apkārt un klīzdami pagurst, būdami jau tuvu nāvei?</div></div>
    </body>
</html>
