
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>"Pateiciet Tam Kungam, jo Viņš ir laipnīgs un Viņa žēlastība paliek mūžīgi!"</div></div>
<div class="par"><div class="verse" verse="2"><div class="verse-label">2</div>Tā lai saka tie, ko Tas Kungs atpestījis, ko Viņš ir izglābis no spaidītāja rokas</div></div>
<div class="par"><div class="verse" verse="3"><div class="verse-label">3</div>un sapulcinājis no visām zemēm, no rītiem un vakariem, no ziemeļiem un no jūras.</div></div>
<div class="par"><div class="verse" verse="4"><div class="verse-label">4</div>Viņi maldījās tuksnesī pa nestaigājamiem ceļiem un neatrada pilsētas, kur varētu dzīvot,</div></div>
<div class="par"><div class="verse" verse="5"><div class="verse-label">5</div>izsalkuši un izslāpuši, tā ka viņu dvēsele viņos bija galīgi novārgusi un izmisusi.</div></div>
<div class="par"><div class="verse" verse="6"><div class="verse-label">6</div>Tad viņi piesauca To Kungu savās bēdās, un Viņš izglāba viņus no viņu posta</div></div>
<div class="par"><div class="verse" verse="7"><div class="verse-label">7</div>un vadīja uz pareiza ceļa, ka viņi nonāca apdzīvotā vietā.</div></div>
<div class="par"><div class="verse" verse="8"><div class="verse-label">8</div>Bet viņi lai pateicas Tam Kungam par Viņa žēlastību un par Viņa brīnuma darbiem, ko Viņš dara cilvēku bērnu vidū,</div></div>
<div class="par"><div class="verse" verse="9"><div class="verse-label">9</div>ka Viņš veldzēja izslāpušo un atspirdzināja ar barību izsalkušo.</div></div>
<div class="par"><div class="verse" verse="10"><div class="verse-label">10</div>Tie, kas sēdēja tumsā un nāves ēnā, būdami ieslīguši galīgā postā un saistīti dzelzs valgos,</div></div>
<div class="par"><div class="verse" verse="11"><div class="verse-label">11</div>jo viņi pretojās Dieva vārdiem un neizpildīja Visuaugstākā gribu,</div></div>
<div class="par"><div class="verse" verse="12"><div class="verse-label">12</div>bet Viņš nomāca viņu sirdi ar grūtām pūlēm, ka viņi paklupa un palīga nebija,-</div></div>
<div class="par"><div class="verse" verse="13"><div class="verse-label">13</div>tie tad piesauca To Kungu savās bēdās, un Viņš izglāba viņus no viņu bailēm</div></div>
<div class="par"><div class="verse" verse="14"><div class="verse-label">14</div>un izveda viņus no tumsas un nāves ēnas, un sarāva viņu saites.</div></div>
<div class="par"><div class="verse" verse="15"><div class="verse-label">15</div>Viņi lai pateicas Tam Kungam par Viņa žēlastību un par Viņa brīnuma darbiem, ko Viņš dara cilvēku bērniem,</div></div>
<div class="par"><div class="verse" verse="16"><div class="verse-label">16</div>ka Viņš salauza vara durvis un sagrāva dzelzs aizšaujamos.</div></div>
<div class="par"><div class="verse" verse="17"><div class="verse-label">17</div>Neprātīgie, kas sirga un cieta mokas savu grēku un savu noziegumu dēļ,</div></div>
<div class="par"><div class="verse" verse="18"><div class="verse-label">18</div>ka viņiem apriebās ēdiens un viņi nonāca gandrīz līdz pat nāves vārtiem,</div></div>
<div class="par"><div class="verse" verse="19"><div class="verse-label">19</div>tad viņi piesauca To Kungu savās bēdās, un Viņš viņus izglāba no viņu bailēm.</div></div>
<div class="par"><div class="verse" verse="20"><div class="verse-label">20</div>Viņš sūtīja Savu vārdu un dziedināja viņus, un izglāba viņus no bojā ejas.</div></div>
<div class="par"><div class="verse" verse="21"><div class="verse-label">21</div>Tie lai pateicas Tam Kungam par Viņa žēlastību un par Viņa brīnuma darbiem, ko Viņš dara cilvēku bērniem.</div></div>
<div class="par"><div class="verse" verse="22"><div class="verse-label">22</div>Viņi lai nes pateicības upurus un sludina ar prieku Viņa darbus.</div></div>
<div class="par"><div class="verse" verse="23"><div class="verse-label">23</div>Tie, kas ar kuģiem brauca pa jūru un veica lielos ūdeņos savus darījumus,</div></div>
<div class="par"><div class="verse" verse="24"><div class="verse-label">24</div>tie redzēja Tā Kunga darbus un Viņa brīnumus jūras virsū un dziļumos.</div></div>
<div class="par"><div class="verse" verse="25"><div class="verse-label">25</div>Pēc Viņa pavēles sacēlās vētra, kas sabangoja jūras viļņus,</div></div>
<div class="par"><div class="verse" verse="26"><div class="verse-label">26</div>tie pacēlās augšup pret debesīm un nogrima atkal dzelmē, tā ka viņu dvēsele trīcēja izmisumā un bailēs.</div></div>
<div class="par"><div class="verse" verse="27"><div class="verse-label">27</div>Tie viņus mētāja un svaidīja kā dzēruma pilnus, visa viņu gudrība bija galā.</div></div>
<div class="par"><div class="verse" verse="28"><div class="verse-label">28</div>Tad viņi piesauca To Kungu savās bēdās, un Viņš izglāba viņus no viņu bailēm.</div></div>
<div class="par"><div class="verse" verse="29"><div class="verse-label">29</div>Viņš apklusināja vētru, ka norima viļņi.</div></div>
<div class="par"><div class="verse" verse="30"><div class="verse-label">30</div>Viņi priecājās, ka iestājās klusums, un Viņš ieveda viņus iecerētajā ostā.</div></div>
<div class="par"><div class="verse" verse="31"><div class="verse-label">31</div>Viņi lai pateicas Tam Kungam par Viņa žēlastību un par Viņa brīnuma darbiem, ko Viņš dara cilvēku bērniem,</div></div>
<div class="par"><div class="verse" verse="32"><div class="verse-label">32</div>viņi lai cildina Viņu tautas draudzē un lai slavē vecajo saimē!</div></div>
<div class="par"><div class="verse" verse="33"><div class="verse-label">33</div>Viņš padarīja upes par tuksnesi un ūdens avotus par sausām un tukšām vietām,</div></div>
<div class="par"><div class="verse" verse="34"><div class="verse-label">34</div>un auglīgu tīrumu par sausu posta zemi tās iedzīvotāju ļaunuma dēļ.</div></div>
<div class="par"><div class="verse" verse="35"><div class="verse-label">35</div>Tuksnesi Viņš atkal pārvērš par ūdens dīķi un sausu zemi par avoksnainu.</div></div>
<div class="par"><div class="verse" verse="36"><div class="verse-label">36</div>Viņš tur nometināja izsalkušos, ka viņi tur uzcēla pilsētu, kur dzīvot,</div></div>
<div class="par"><div class="verse" verse="37"><div class="verse-label">37</div>un apsēja tīrumus un dēstīja vīnadārzus, kas nesa bagātus augļus.</div></div>
<div class="par"><div class="verse" verse="38"><div class="verse-label">38</div>Viņš svētīja viņus, ka viņi ļoti vairojās, un viņiem lopu nebija mazums.</div></div>
<div class="par"><div class="verse" verse="39"><div class="verse-label">39</div>Bet tad viņi gāja mazumā un panīka no nelaimes bēdām.</div></div>
<div class="par"><div class="verse" verse="40"><div class="verse-label">40</div>Viņš izgāza nievāšanu pār dižciltīgajiem un lika viņiem maldīties tuksnesī, kur nav ceļa.</div></div>
<div class="par"><div class="verse" verse="41"><div class="verse-label">41</div>Bet nabagos Viņš paaugstināja, izglāba viņus no viņu posta un vairoja viņu dzimumu kā avju pulku.</div></div>
<div class="par"><div class="verse" verse="42"><div class="verse-label">42</div>To redzēdami, priecāsies taisnie, un visai nelietībai jātur mute.</div></div>
<div class="par"><div class="verse" verse="43"><div class="verse-label">43</div>Kas ir gudrs, lai ņem to vērā un saprot Tā Kunga žēlastības darbus.</div></div>
    </body>
</html>
