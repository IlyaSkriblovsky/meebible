
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Israēls dzīvoja Sitimā, un ļaudis sāka piekopt netiklību ar moābiešu meitām.</div></div>
<div class="par"><div class="verse" verse="2"><div class="verse-label">2</div>Un tās aicināja tautu pie savu dievu kaujamo upuru mielastiem, un tauta ēda un metās zemē uz sava vaiga to dievu priekšā.</div></div>
<div class="par"><div class="verse" verse="3"><div class="verse-label">3</div>Kad nu Israēls sapinās ar Baalu Peoru, tad Tā Kunga dusmas iedegās pret Israēlu.</div></div>
<div class="par"><div class="verse" verse="4"><div class="verse-label">4</div>Un Tas Kungs runāja uz Mozu: "Ņem visus tautas vadoņus un tos pakar Tā Kunga dēļ ar seju pret sauli, lai Tā Kunga dusmu kvēle pret Israēlu mitētos."</div></div>
<div class="par"><div class="verse" verse="5"><div class="verse-label">5</div>Tad Mozus sacīja Israēla soģiem: "Lieciet nonāvēt ikvienu no tiem vīriem, kas saistījušies ar Baalu Peoru!"</div></div>
<div class="par"><div class="verse" verse="6"><div class="verse-label">6</div>Un redzi, kāds Israēla vīrs nāca un atveda pie saviem brāļiem kādu midiāniešu sievu Mozus un visas Israēla draudzes acu priekšā; tie raudāja žēlabās pie Saiešanas telts durvīm.</div></div>
<div class="par"><div class="verse" verse="7"><div class="verse-label">7</div>Kad Pinehass, priestera Ēleāzara dēls, kas bija Ārona dēla dēls, to redzēja, tad viņš piecēlās no draudzes vidus un ņēma šķēpu savā rokā,</div></div>
<div class="par"><div class="verse" verse="8"><div class="verse-label">8</div>un viņš sekoja šim Israēla vīram guļamā telpā un izdūra abiem, Israēla vīram un tai sievai, to caur viņu pavēderi. Tad pārstāja miršana Israēla bērnu vidū.</div></div>
<div class="par"><div class="verse" verse="9"><div class="verse-label">9</div>Un pavisam to, kas sērgā nomira, bija divdesmit četri tūkstoši.</div></div>
<div class="par"><div class="verse" verse="10"><div class="verse-label">10</div>Tad Tas Kungs runāja uz Mozu:</div></div>
<div class="par"><div class="verse" verse="11"><div class="verse-label">11</div>"Pinehass, priestera Ēleāzara dēls, Ārona dēla dēls, ir novērsis Manu dusmu kvēli no Israēla bērniem ar to, ka viņš iedegās savā dusmu kaislībā viņu vidū; tāpēc, neskatoties uz Manu dusmu kvēli, Es neesmu pilnīgi iznīcinājis Israēla bērnus.</div></div>
<div class="par"><div class="verse" verse="12"><div class="verse-label">12</div>Tādēļ saki: redzi, Es viņam došu Savu miera derību,</div></div>
<div class="par"><div class="verse" verse="13"><div class="verse-label">13</div>un viņam un viņa dzimumam pēc viņa būs mūžīga priesterības derība, tāpēc ka viņš bija par savu Dievu iededzies un tādēļ ka tas salīdzinājis Israēla bērnus."</div></div>
<div class="par"><div class="verse" verse="14"><div class="verse-label">14</div>Un nokautā Israēla vīra vārds, kas tika nokauts kopā ar midiāniešu sievu, bija Simrijs, Salus dēls, vadonis Simeona ciltī, pēc tā tēvu nama piederības.</div></div>
<div class="par"><div class="verse" verse="15"><div class="verse-label">15</div>Un nokautās midiānietes vārds bija Kazbija, Cūra meita, tas bija midiāniešu cilts tēvu nama galvenais.</div></div>
<div class="par"><div class="verse" verse="16"><div class="verse-label">16</div>Un Tas Kungs runāja uz Mozu:</div></div>
<div class="par"><div class="verse" verse="17"><div class="verse-label">17</div>"Esiet naidīgi pret midiāniešiem un sitiet tos!</div></div>
<div class="par"><div class="verse" verse="18"><div class="verse-label">18</div>Jo arī tie ir bijuši pret jums naidīgi ar savām viltībām, ar ko tie jūs pievīluši, kad jūs Peora un Kazbijas, tās midiāniešu vadoņa meitas dēļ, kas tika nokauta Peora dēļ uzsūtītās sērgas dienā, ļāvāt sevi apmāt."</div></div>
    </body>
</html>
