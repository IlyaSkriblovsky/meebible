
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Liec bazūni pie mutes! Un sauc ar skaļu balsi kā sargs: kā ērglis ienaidnieks metas uz Tā Kunga namu, - jo viņi pārkāpuši Manu derību un atstājušies no Maniem baušļiem.</div></div>
<div class="par"><div class="verse" verse="2"><div class="verse-label">2</div>Tad viņi nāks un sauks Man pretī: Tu esi mūsu Dievs, mēs, israēlieši, pazīstam Tevi!</div></div>
<div class="par"><div class="verse" verse="3"><div class="verse-label">3</div>Israēls ir atmetis to, kas labs; tāpēc ienaidnieks viņus vajās.</div></div>
<div class="par"><div class="verse" verse="4"><div class="verse-label">4</div>Viņi ieceļ ķēniņus, bet bez Manis, viņi izrauga vadoņus, bet Es to nedrīkstu zināt. No sava sudraba un zelta viņi darina elka tēlus vienīgi tāpēc, lai tie drīz atkal tiktu iznīcināti.</div></div>
<div class="par"><div class="verse" verse="5"><div class="verse-label">5</div>Es noraidu un neieredzu tavu teļa tēlu, Samarija! Manas dusmas ir iedegušās pret viņiem. Cik ilgi viņi vēl priecāsies nesodīti?</div></div>
<div class="par"><div class="verse" verse="6"><div class="verse-label">6</div>Jo šis teļš ir nācis no Israēla, amatnieks to ir darinājis, un tas nevar būt Dievs; tāpēc Tas Kungs sagraus pīšļos šo Samarijas teļa tēlu.</div></div>
<div class="par"><div class="verse" verse="7"><div class="verse-label">7</div>Jo viņi sēj vēju un pļaus vētru; viņu sēja nedīgs, un tās stiebri nedos nekādu graudu, nedz miltu, un, ja arī kāds mazums rastos, tad to aprīs svešinieki.</div></div>
<div class="par"><div class="verse" verse="8"><div class="verse-label">8</div>Israēls jau tagad top saēsts; jau tagad ar israēliešiem citas tautas apietas kā ar bezvērtīgu trauku</div></div>
<div class="par"><div class="verse" verse="9"><div class="verse-label">9</div>par to, ka viņi skrien pie asīriešiem kā meža ēzelis savas iedomības apmātībā. Efraims ir pārdevis sevi mīļākiem.</div></div>
<div class="par"><div class="verse" verse="10"><div class="verse-label">10</div>Lai gan viņi ir pārdevuši sevi citām tautām, Es tomēr sapulcināšu viņus kopā; un viņi drīz izdēdēs zem valdnieku ķēniņa smagās nastas.</div></div>
<div class="par"><div class="verse" verse="11"><div class="verse-label">11</div>Jo Efraims ir uzcēlis daudz altāru apgrēcībai, un tie ir kļuvuši arī viņam pašam par apgrēcību.</div></div>
<div class="par"><div class="verse" verse="12"><div class="verse-label">12</div>Ja Es viņam arī tūkstošreiz uzrakstītu priekšā Manus baušļus, tomēr tie viņam paliktu sveši un šķistu kāda sveša mācība esam.</div></div>
<div class="par"><div class="verse" verse="13"><div class="verse-label">13</div>Kaut viņi arī daudz lopu kauj upuriem un ēd viņu gaļu, Tas Kungs tomēr netur labu prātu uz viņiem; Viņš tomēr pieminēs viņu noziegumus un sodīs viņu grēkus; lai tad viņi iet atpakaļ uz Ēģipti.</div></div>
<div class="par"><div class="verse" verse="14"><div class="verse-label">14</div>Israēls ir aizmirsis savu Radītāju un cēlis sev pilis; arī Jūda joprojām ierīko sev lielā skaitā nocietinātas pilsētas. Bet Es likšu ugunij uzliesmot viņu pilsētās, un tā aprīs viņu greznās ēkas!</div></div>
    </body>
</html>
