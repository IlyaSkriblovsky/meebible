
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Eita un pastaigājiet pa Jeruzālemes ielām, palūkojiet, apjautājieties un pameklējiet, vai jūs tur atradīsit kādu, kas dara pēc taisnības, ir uzticīgs un patiess un domā par ticību,- tad Es tai piedošu!</div></div>
<div class="par"><div class="verse" verse="2"><div class="verse-label">2</div>Un, jebšu tie arī apliecina, sacīdami: tik tiešām, ka Tas Kungs dzīvo! - tie zvēr nepatiesi.</div></div>
<div class="par"><div class="verse" verse="3"><div class="verse-label">3</div>Ak, Kungs! Vai Tavas acis neraugās uz uzticību un patiesību? Tu tos gan siti, bet tie nejūt sāpes; Tu tos bargi pārmācīji, bet tie nelabojas; tie apcietinājuši savu pieri vairāk nekā akmeni un negrib atgriezties.</div></div>
<div class="par"><div class="verse" verse="4"><div class="verse-label">4</div>Tad es domāju: tādi ir tikai mazie nabaga ļaudis, tie ir neprātīgi, jo tie nepazīst Tā Kunga ceļus un sava Dieva prasības.</div></div>
<div class="par"><div class="verse" verse="5"><div class="verse-label">5</div>Es iešu pie lielajiem un runāšu ar tiem; tie taču pazīs Tā Kunga ceļu, sava Dieva prasības. - Bet taisni tie visi ir šo jūgu nokratījuši un savas saites sarāvuši!</div></div>
<div class="par"><div class="verse" verse="6"><div class="verse-label">6</div>Tādēļ tos plēsīs lauva, kas nāk no meža, tuksneša vilki tos nomāks, leopards glūnēs uz viņiem pilsētu priekšā, tas saplosīs visus, kas no turienes izies laukā. Jo daudz ir viņu grēku, un viņu pārkāpumi ir dažādi.</div></div>
<div class="par"><div class="verse" verse="7"><div class="verse-label">7</div>"Kāpēc Es to tev lai piedodu? Tavi bērni ir Mani atstājuši un zvēr pie tiem, kas nav dievi. Kaut gan Es esmu viņus paēdinājis, tie pārkāpj laulību un skrien netiklības namā.</div></div>
<div class="par"><div class="verse" verse="8"><div class="verse-label">8</div>Kā iekarsuši ērzeļi tie blandās apkārt, un ikviens zviedz pēc sava tuvākā sievas.</div></div>
<div class="par"><div class="verse" verse="9"><div class="verse-label">9</div>Vai Es to lai nesodītu, saka Tas Kungs, jeb vai Es to tādai tautai kā šī lai nepiemeklētu dusmās?</div></div>
<div class="par"><div class="verse" verse="10"><div class="verse-label">10</div>Kāpiet uz tās mūriem un graujiet tos, bet nesagraujiet tos pavisam! Nogrieziet tās vīnogu stīgas, jo tās nepieder vairs Tam Kungam.</div></div>
<div class="par"><div class="verse" verse="11"><div class="verse-label">11</div>Israēla nams un Jūdas nams palikuši Man pavisam neuzticīgi un rīkojušies pret Mani necienīgi, saka Tas Kungs,</div></div>
<div class="par"><div class="verse" verse="12"><div class="verse-label">12</div>tie aizliedza To Kungu un sacīja: Viņš nav nekas! Mums nekas ļauns nenotiks, mēs neredzēsim ne zobena, ne bada!</div></div>
<div class="par"><div class="verse" verse="13"><div class="verse-label">13</div>Arī pravieši runā vējā, Tā Kunga vārds nav pie viņiem. Lai viņiem vēja liktenis!"</div></div>
<div class="par"><div class="verse" verse="14"><div class="verse-label">14</div>Tādēļ arī saka Tas Kungs Dievs Cebaots: "Tāpēc ka jūs šādu vārdu sludināt, Es likšu Savus vārdus kā uguni tavā mutē un šo tautu padarīšu par malku, ka tā to aprīs!</div></div>
<div class="par"><div class="verse" verse="15"><div class="verse-label">15</div>Redzi, Es atvedīšu un iecelšu pār jums, Israēla nams, tautu no tālienes, saka Tas Kungs, stipru tautu, kuras valoda tev ir sveša, un tu nesaproti, ko tā runā.</div></div>
<div class="par"><div class="verse" verse="16"><div class="verse-label">16</div>Tās bultu maksts ir kā atvērts kaps, tie visi ir varonīgi karotāji.</div></div>
<div class="par"><div class="verse" verse="17"><div class="verse-label">17</div>Tā apēdīs tavu ražu un tavu maizi; tā iedzīs nāvē tavus dēlus un tavas meitas, aprīs tavus vēršus un sīklopus, noplūks kailu tavu vīna un tavu vīģes koku; tavas stiprās pilsētas, uz kurām tu paļāvies, tā izpostīs ar zobenu.</div></div>
<div class="par"><div class="verse" verse="18"><div class="verse-label">18</div>Bet arī tanīs dienās, saka Tas Kungs, Es negribu jūs pavisam iznīcināt.</div></div>
<div class="par"><div class="verse" verse="19"><div class="verse-label">19</div>Un, kad jūs jautāsit: kādēļ Tas Kungs, mūsu Dievs, mums to visu darījis? - tad atbildiet tiem: kā jūs esat Mani atstājuši un kalpojuši svešiem dieviem savā zemē, tā jūs kalposit svešiem tādā zemē, kas jums nepieder!"</div></div>
<div class="par"><div class="verse" verse="20"><div class="verse-label">20</div>Sludiniet to Jēkaba namam, nesiet šo vēsti Jūdas zemei un sakiet:</div></div>
<div class="par"><div class="verse" verse="21"><div class="verse-label">21</div>"Klausies jel, tu negudrā tauta, bez prāta, kam ir acis, bet kas neredz, kam ir ausis, bet kas tomēr nedzird!</div></div>
<div class="par"><div class="verse" verse="22"><div class="verse-label">22</div>Mani jūs negribat bīties un Manā priekšā bijībā zemoties, saka Tas Kungs, tā priekšā, kas licis smiltis jūrai par paliekamu robežu, ko tā nepārkāps; lai gan tās viļņi plosās, tie tomēr nekā nespēj, lai gan tie krāc, tie tomēr neiet pāri robežai.</div></div>
<div class="par"><div class="verse" verse="23"><div class="verse-label">23</div>Šai tautai ir ietiepīga un nepakļāvīga sirds; tie ir atkrituši un aizgājuši;</div></div>
<div class="par"><div class="verse" verse="24"><div class="verse-label">24</div>tie nekad nav savā sirdī domājuši: bīsimies To Kungu, mūsu Dievu, kas mums dod lietu, agro un vēlo, katru savā laikā, kas ļauj ieturēt mums par svētību noliktās pļaujas laika nedēļas!</div></div>
<div class="par"><div class="verse" verse="25"><div class="verse-label">25</div>Jūsu noziegumi to aizkavēja, un jūsu grēki laupīja jums svētību.</div></div>
<div class="par"><div class="verse" verse="26"><div class="verse-label">26</div>Jo Manas tautas vidū ir bezdievji, kas slepus uzglūn citiem, zagdamies kā putnu ķērēji; viņi izliek valgus un gūsta cilvēkus.</div></div>
<div class="par"><div class="verse" verse="27"><div class="verse-label">27</div>Kā putnu sprosts pildās ar putniem, tā pildās viņu nami ar netaisnu mantu; tā tie kļuvuši lieli un bagāti.</div></div>
<div class="par"><div class="verse" verse="28"><div class="verse-label">28</div>Tie ir kļuvuši apaļi un trekni, viņu nelietība iet pāri par mēru, tie neturas pie taisnības, tie neiestājas par bāriņu lietām, lai tiem palīdzētu vajadzībā, un neizdod nabagiem viņu tiesu.</div></div>
<div class="par"><div class="verse" verse="29"><div class="verse-label">29</div>Vai Es to lai nesodītu, saka Tas Kungs, jeb vai Es lai neatriebtos dusmās tādai tautai?"</div></div>
<div class="par"><div class="verse" verse="30"><div class="verse-label">30</div>Briesmīgas un negantas lietas notiek šai zemē:</div></div>
<div class="par"><div class="verse" verse="31"><div class="verse-label">31</div>pravieši sludina melus, un priesteri iet ar tiem roku rokā, un manai tautai tas patīk. Bet ko tad jūs darīsit, kad viss ies uz beigām?</div></div>
    </body>
</html>
