
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dziedātāju vadonim uz cītarām. Dāvida mācības dziesma.</div></div>
<div class="par"><div class="verse" verse="2"><div class="verse-label">2</div>Sadzirdi, ak, Dievs, manu lūgšanu un neesi nedzirdīgs pret manas sirds nopūtām!</div></div>
<div class="par"><div class="verse" verse="3"><div class="verse-label">3</div>Ievēro mani un uzklausi mani! Es maldos apkārt savā nemierā, es nemitīgi smagi nopūšos,</div></div>
<div class="par"><div class="verse" verse="4"><div class="verse-label">4</div>tāpēc ka ienaidnieki trokšņo un bezdievīgie plosās, jo viņi izgāž ļaunumu uz mani un apkaro mani savās dusmās.</div></div>
<div class="par"><div class="verse" verse="5"><div class="verse-label">5</div>Mana sirds sažņaudzas manās krūtīs, un nāves bailes mani ir sagrābušas.</div></div>
<div class="par"><div class="verse" verse="6"><div class="verse-label">6</div>Baiļu trīsas un drebuļi mani pārņēmuši, un šaušalas mani stindzinājušas.</div></div>
<div class="par"><div class="verse" verse="7"><div class="verse-label">7</div>Es izsaucos:"Kaut man būtu spārni kā balodim! Es aizlaistos un nomestos, kur man būtu miers."</div></div>
<div class="par"><div class="verse" verse="8"><div class="verse-label">8</div>Redzi, es gribētu aizlaisties tālu un apmesties tuksnesī. (Sela.)</div></div>
<div class="par"><div class="verse" verse="9"><div class="verse-label">9</div>Es steigtos un meklētu paglābties no bargās vētras un aukas.</div></div>
<div class="par"><div class="verse" verse="10"><div class="verse-label">10</div>Iznīcini, Kungs, viņu nodomus, sajauc viņu valodu, jo es redzēju varas darbus un nesaskaņas pilsētā.</div></div>
<div class="par"><div class="verse" verse="11"><div class="verse-label">11</div>Dienu un nakti tādas lietas noris arī uz tās mūriem, un netaisnība un varas darbi notiek tāpat tās vidū,</div></div>
<div class="par"><div class="verse" verse="12"><div class="verse-label">12</div>negantība ir tās iekšienē, pārestība un viltus neizzūd tās tirgos.</div></div>
<div class="par"><div class="verse" verse="13"><div class="verse-label">13</div>Taču tas nav ienaidnieks, kas mani nievā,- to es varētu panest; tas nav mans nīdētājs, kas saslejas pret mani,- no viņa es paslēptos;</div></div>
<div class="par"><div class="verse" verse="14"><div class="verse-label">14</div>nē, bet tas esi tu - cilvēks man līdzīgs - mans draugs un uzticīgais biedrs,</div></div>
<div class="par"><div class="verse" verse="15"><div class="verse-label">15</div>ar kuru mīļi satikāmies un kopā gājām Dieva namā.</div></div>
<div class="par"><div class="verse" verse="16"><div class="verse-label">16</div>Lai nāve viņus aizrauj, ka viņi dzīvi nobrauc ellē! Jo ļaunums mīt viņu namos, viņu sirdīs.</div></div>
<div class="par"><div class="verse" verse="17"><div class="verse-label">17</div>Bet es piesaukšu Dievu, un Tas Kungs mani izglābs.</div></div>
<div class="par"><div class="verse" verse="18"><div class="verse-label">18</div>Vakaros, rītos un dienvidū es nopūtīšos un žēlošos, un Viņš uzklausīs manu balsi.</div></div>
<div class="par"><div class="verse" verse="19"><div class="verse-label">19</div>Viņš atsvabinās manu dvēseli no tiem, kas lielā pulkā ir ap mani, un dos man mieru, ka neviens man nespēs tuvoties.</div></div>
<div class="par"><div class="verse" verse="20"><div class="verse-label">20</div>Dievs klausīs mani un pazemos viņus, mūžīgais valdnieks (sela), kas no mūžības sēž Savā goda krēslā. Taču viņi neatgriežas un nebīstas Dieva.</div></div>
<div class="par"><div class="verse" verse="21"><div class="verse-label">21</div>Viņi izstiepj roku pret saviem draugiem un lauž savu derību.</div></div>
<div class="par"><div class="verse" verse="22"><div class="verse-label">22</div>Glumāka par sviestu ir viņu mutes valoda, bet sirdī ir karš. Viņu vārdi ir maigāki par eļļu, bet patiesībā tie ir kaili zobeni.</div></div>
<div class="par"><div class="verse" verse="23"><div class="verse-label">23</div>Met savu nastu uz To Kungu, Viņš tevi uzturēs taisnu; Viņš neļaus nemūžam taisnajam šaubīties.</div></div>
<div class="par"><div class="verse" verse="24"><div class="verse-label">24</div>Bet Tu, ak, Dievs, iegrūdīsi viņus dziļākā iznīcības bedrē! Asinskārīgie un viltīgie vīri nedzīvos ne pusmūžu. Bet es paļaujos uz Tevi!</div></div>
    </body>
</html>
