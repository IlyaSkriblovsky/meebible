
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>nāciet, atgriezīsimis atkal pie Tā Kunga! Viņš mūs gan ir saplosījis, Viņš mūs arī dziedinās; Viņš mūs ir sasitis, un Viņš arī pārsies mūsu brūces.</div></div>
<div class="par"><div class="verse" verse="2"><div class="verse-label">2</div>Pēc divām dienām Viņš mūs darīs jauna dzīvības spēka pilnus; trešajā dienā Viņš liks mums piecelties, lai mēs dzīvotu Viņa vaiga priekšā.</div></div>
<div class="par"><div class="verse" verse="3"><div class="verse-label">3</div>Tad mēs veltīsim visu savu uzmanību un neatlaidīgi centīsimies, lai atzītu To Kungu. Jo Viņš atmirdzēs kā skaista rīta ausma cauri mākoņu plīvuram un nāks pie mums kā lietus, kas veldzē zemi.</div></div>
<div class="par"><div class="verse" verse="4"><div class="verse-label">4</div>Ko lai Es tev daru, Efraim, un tev, Jūda? Jo jūsu mīlestība ir kā rīta mākonis un kā rasa, kas ātri nozūd.</div></div>
<div class="par"><div class="verse" verse="5"><div class="verse-label">5</div>Tādēļ jau Es arī lieku šaust viņus ar praviešu runām un nogalinu viņus ar Manas mutes vārdiem, lai Mana taisnība atmirdzētu kā uzaustoša gaisma.</div></div>
<div class="par"><div class="verse" verse="6"><div class="verse-label">6</div>Jo Man ir prieks par mīlestību un ne par upuriem nokautiem lopiem, Man patīk Dieva atziņa un nebūt ne dedzināmie upuri.</div></div>
<div class="par"><div class="verse" verse="7"><div class="verse-label">7</div>Bet viņi kā Ādams ir pārkāpuši derību un kļuvuši Man neuzticīgi.</div></div>
<div class="par"><div class="verse" verse="8"><div class="verse-label">8</div>Jo Gileāda ir pilsēta, kas pilna elku dievību un asiņainu noziegumu.</div></div>
<div class="par"><div class="verse" verse="9"><div class="verse-label">9</div>Un priesteri ar savu atbalstītāju baru ir kā slepkavas, kas uzglūn ceļiniekiem un žņaugdami nogalina viņus uz Sihemas ceļa; tik tiešām, viņi dara visnegantākos darbus, kas vien viņiem patīk!</div></div>
<div class="par"><div class="verse" verse="10"><div class="verse-label">10</div>Israēla namā Es redzu notiekam lietas, kuras skatot Mani pārņem šausmas, jo tur Efraims nododas netiklībai un Israēls aptraipa sevi ar nešķīstību.</div></div>
<div class="par"><div class="verse" verse="11"><div class="verse-label">11</div>Tomēr arī Jūdam vēl paredzēta svētīga pļauja, kad Es pārvedīšu atpakaļ Savu tautu no trimdas!</div></div>
    </body>
</html>
