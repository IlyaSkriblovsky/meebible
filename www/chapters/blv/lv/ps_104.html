
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Teici To Kungu, mana dvēsele! Kungs, mans Dievs, cik Tu esi liels, cildenumā un godībā tērpies.</div></div>
<div class="par"><div class="verse" verse="2"><div class="verse-label">2</div>Tu ģērbies gaismā kā tērpā, Tu izplet debesis kā telts segu.</div></div>
<div class="par"><div class="verse" verse="3"><div class="verse-label">3</div>Tu ūdeņus liec Savai pilij par pamatu, Tu brauc uz mākoņiem kā ar ratiem, Tu skrien ar vēja spārniem;</div></div>
<div class="par"><div class="verse" verse="4"><div class="verse-label">4</div>Tu dari vējus par Saviem vēstnešiem un uguns liesmas par Saviem kalpiem.</div></div>
<div class="par"><div class="verse" verse="5"><div class="verse-label">5</div>Tu pamatojis zemi uz stipriem balstiem, ka tā nesvārstās nemūžam.</div></div>
<div class="par"><div class="verse" verse="6"><div class="verse-label">6</div>Ar pirmplūdiem Tu biji apsedzis to kā ar drēbēm, ūdeņi stāvēja pāri kalniem;</div></div>
<div class="par"><div class="verse" verse="7"><div class="verse-label">7</div>no Taviem draudu saucieniem tie bēga, no Tava pērkona tie aizsteidzās bailēs.</div></div>
<div class="par"><div class="verse" verse="8"><div class="verse-label">8</div>Kalni pacēlās augstu, un lejas nogrima līdz tai vietai, kā Tu tām biji licis.</div></div>
<div class="par"><div class="verse" verse="9"><div class="verse-label">9</div>Tu robežas esi licis, ko ūdeņiem nebūs pārkāpt, tie neapplūdinās vairs zemi.</div></div>
<div class="par"><div class="verse" verse="10"><div class="verse-label">10</div>Tu pievadi avotus strautiem pa ielejām, tā ka šie strauti priecīgi burbuļo dziļumos starp kalniem.</div></div>
<div class="par"><div class="verse" verse="11"><div class="verse-label">11</div>Tie dzirdina tālāk visus kustoņus laukā, tur meža ēzeļi dzesē savas slāpes.</div></div>
<div class="par"><div class="verse" verse="12"><div class="verse-label">12</div>Viņu krastos dzīvo debess putni un dzied koku zaros dziesmas.</div></div>
<div class="par"><div class="verse" verse="13"><div class="verse-label">13</div>Tu veldzē kalnus no Savas debess pils; ar augļiem, ko Tu audzē, piepildās zeme.</div></div>
<div class="par"><div class="verse" verse="14"><div class="verse-label">14</div>Tu liec augt zālei par barību lopiem un dažādiem augiem cilvēku vajadzībām, Tu liec zaļot sējai, lai nāktu no zemes maize</div></div>
<div class="par"><div class="verse" verse="15"><div class="verse-label">15</div>un vīns, kas iepriecina cilvēka sirdi, lai viņa vaigs spīdētu no eļļas un maize lai stiprinātu viņa miesu.</div></div>
<div class="par"><div class="verse" verse="16"><div class="verse-label">16</div>Ar valgumu pildās Tā Kunga koki, Libanona ciedru koki, ko Viņš stādījis,</div></div>
<div class="par"><div class="verse" verse="17"><div class="verse-label">17</div>kur putni taisa savas ligzdas, kur stārķi dzīvo ciprešu galotņu zaros.</div></div>
<div class="par"><div class="verse" verse="18"><div class="verse-label">18</div>Augstie kalni ir par mājokli kalnu kazām, un klintis āpšiem par patvērumu.</div></div>
<div class="par"><div class="verse" verse="19"><div class="verse-label">19</div>Tu radīji mēnesi laika noteikšanai, un sauli, kas pati zina savu gaitu.</div></div>
<div class="par"><div class="verse" verse="20"><div class="verse-label">20</div>Kad iestājas tumsa, tad metas nakts, tad kustas visi meža zvēri.</div></div>
<div class="par"><div class="verse" verse="21"><div class="verse-label">21</div>Jaunie lauvas rūc pēc laupījuma un gaida savu barību no Dieva.</div></div>
<div class="par"><div class="verse" verse="22"><div class="verse-label">22</div>Kad saule uzlec, tad tie pazūd un apgulstas savās alās;</div></div>
<div class="par"><div class="verse" verse="23"><div class="verse-label">23</div>tad cilvēks iziet pie sava darba, iegrimdams savā darbā līdz vakara laikam.</div></div>
<div class="par"><div class="verse" verse="24"><div class="verse-label">24</div>Cik lieli ir Tavi darbi, ak, Kungs! Cik daudz ir to, un tos visus Tu esi ar gudrību radījis; zeme ir Tavu radījumu pilna.</div></div>
<div class="par"><div class="verse" verse="25"><div class="verse-label">25</div>Redzi, jūra - cik liela un plaša tā uz visām pusēm! Tur mudžēt mudž neskaitāmā daudzumā visādi kustoņi, lieli un mazi.</div></div>
<div class="par"><div class="verse" verse="26"><div class="verse-label">26</div>Tur brauc kuģi, tur ir leviatāns, ko Tu esi radījis, lai tas rotaļājas tanī.</div></div>
<div class="par"><div class="verse" verse="27"><div class="verse-label">27</div>Viņi visi gaida uz Tevi, lai Tu viņiem barību dod savā laikā.</div></div>
<div class="par"><div class="verse" verse="28"><div class="verse-label">28</div>Kad Tu to viņiem dod, tad viņi to sakrāj; kad Tu atver Savu roku, tad viņi top paēdināti ar visu labu.</div></div>
<div class="par"><div class="verse" verse="29"><div class="verse-label">29</div>Bet, kad Tu apslēp Savu vaigu, tad viņi krīt bailēs; kad Tu viņiem atņem dvašu, tad viņi mirst un atgriežas pīšļos.</div></div>
<div class="par"><div class="verse" verse="30"><div class="verse-label">30</div>Kad Tu sūti Savu Garu, tad viņi top dzīvi radījumi, tā Tu atjauno zemes seju.</div></div>
<div class="par"><div class="verse" verse="31"><div class="verse-label">31</div>Tā Kunga godība lai paliek mūžīgi, Tas Kungs priecājas par Saviem darbiem!</div></div>
<div class="par"><div class="verse" verse="32"><div class="verse-label">32</div>Kad Viņš uzlūko zemi, tad tā trīc; kad Viņš aizskar kalnus, tad tie kūp.</div></div>
<div class="par"><div class="verse" verse="33"><div class="verse-label">33</div>Es dziedāšu Tam Kungam visu savu mūžu, es slavēšu savu Dievu, kamēr vien šeit mītu!</div></div>
<div class="par"><div class="verse" verse="34"><div class="verse-label">34</div>Manas sirds domas lai Viņam patīk, es priecāšos Tam Kungam!</div></div>
<div class="par"><div class="verse" verse="35"><div class="verse-label">35</div>Grēcinieki lai pazūd no zemes virsas, un kaut bezdievju nebūtu vairs. Teici To Kungu, mana dvēsele! Alelujā!</div></div>
    </body>
</html>
