
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Uzklausiet, Israēla nama ļaudis, šos vārdus, jo man tie jums jāceļ priekšā kā raudu dziesma par jums:</div></div>
<div class="par"><div class="verse" verse="2"><div class="verse-label">2</div>Israēla jaunava ir kritusi, lai nekad vairs neceltos; viņa nogrūsta pie zemes, un nav neviena, kas tai palīdzētu atkal tikt uz kājām.</div></div>
<div class="par"><div class="verse" verse="3"><div class="verse-label">3</div>Jo tā saka Dievs Tas Kungs: "Pilsēta, kas izgāja cīņā ar tūkstoti karavīru, saglabās no viņiem tikai simtu, un tai, kura iziet ar simts karavīriem, paliks pāri Israēla namā tikai desmit!"</div></div>
<div class="par"><div class="verse" verse="4"><div class="verse-label">4</div>Jo tā saka Tas Kungs Israēla namam: "Meklējiet Mani, tad jūs dzīvosit!</div></div>
<div class="par"><div class="verse" verse="5"><div class="verse-label">5</div>Bet meklējiet Bēteli un nenāciet uz Gilgalu, un neejiet uz Bēršebu! Jo Gilgalu aizvedīs projām sagūstītu un Bētele kļūs par Bet-Avenu.</div></div>
<div class="par"><div class="verse" verse="6"><div class="verse-label">6</div>Meklējiet To Kungu, tad jūs dzīvosit! Lai Viņš Jāzepa namā neielaužas kā uguns, kas visu ko izposta un ko Bētelē neviens nevar nodzēst; meklējiet Viņu,</div></div>
<div class="par"><div class="verse" verse="7"><div class="verse-label">7</div>jūs, kas tiesu pārvēršat vērmelēs un taisnību saminat putekļos."</div></div>
<div class="par"><div class="verse" verse="8"><div class="verse-label">8</div>Viņš, kas radījis Sietiņu un Orionu, Viņš ir tas, kas pēc tumsas liek uzaust gaišam rītam un pēc dienas gaismas liek sabiezēt tumšai naktij, kas paceļ ūdeni no jūras un izlej to pār zemes virsu; Viņa vārds ir Tas Kungs.</div></div>
<div class="par"><div class="verse" verse="9"><div class="verse-label">9</div>Viņš ir tas, kas rada sabrukumu spēcīgo vidū un sūta izpostīšanu nocietinātām pilsētām.</div></div>
<div class="par"><div class="verse" verse="10"><div class="verse-label">10</div>Bet viņi nicina to, kas vārtos pārmāca, un ienīst to, kas runā patiesību.</div></div>
<div class="par"><div class="verse" verse="11"><div class="verse-label">11</div>Tā kā jūs apspiežat nabagos un piedzenat no viņiem jo lielas labības nodevas, tad jūs nedzīvosit namos, ko esat cēluši no kaltiem akmeņiem; jūs nedzersit arī to vīnu, kura kokus jūs esat stādījuši labi ierīkotos vīnadārzos.</div></div>
<div class="par"><div class="verse" verse="12"><div class="verse-label">12</div>Jo Es zinu, ka jūsu pārkāpumu ir daudz un smagi ir jūsu grēki; un jūs nomācat taisnīgos, ņemat uzpirkšanas dāvanas un nedodat taisnību nabagiem tiesā.</div></div>
<div class="par"><div class="verse" verse="13"><div class="verse-label">13</div>Tādēļ prātīgais šai laikā cieš klusu, jo šie ir ļauni laiki.</div></div>
<div class="par"><div class="verse" verse="14"><div class="verse-label">14</div>Meklējiet labo un ne ļauno, lai jūs varētu dzīvot, tad Dievs Tas Kungs Cebaots būs pie jums, kā jūs to arvien daudzināt.</div></div>
<div class="par"><div class="verse" verse="15"><div class="verse-label">15</div>Ienīstiet ļauno un mīliet labo, un spriediet arvien vārtos tiesu pēc taisnības, tad Dievs, Tas Kungs Cebaots, būs žēlīgs arī Jāzepa nama pāri palikušajiem.</div></div>
<div class="par"><div class="verse" verse="16"><div class="verse-label">16</div>Tādēļ tā saka Dievs, Tas Kungs Cebaots, visuvarenais Dievs: "Visos laukumos atskanēs žēlas vaimanas, un visur pa ceļiem dzirdēs sakām: ak vai, ak vai! - un ļaudis uzaicinās arāju sērot un aicinās mirušo apraudāšanai raudu dziesmu pratējus.</div></div>
<div class="par"><div class="verse" verse="17"><div class="verse-label">17</div>Visos vīnadārzos atskanēs vaimanas, jo Es iešu caur jūsu vidu!" saka Tas Kungs.</div></div>
<div class="par"><div class="verse" verse="18"><div class="verse-label">18</div>Bēdas tiem, kas ilgojas pēc Tā Kunga dienas! Ko tā jums dos? Jo Tā Kunga diena ir tumsa un ne gaisma!</div></div>
<div class="par"><div class="verse" verse="19"><div class="verse-label">19</div>Tā būs līdzīga tam, kā kad vīrs bēgtu no lauvas un kristu lāča nagos, vai arī ja viņš laimīgs ienāktu namā un atbalstītos ar roku pret sienu, un viņam iedzeltu čūska.</div></div>
<div class="par"><div class="verse" verse="20"><div class="verse-label">20</div>Jā, tiešām tumsa ir Tā Kunga diena un nevis gaisma, tā ir tumša bez gaismas spožuma!</div></div>
<div class="par"><div class="verse" verse="21"><div class="verse-label">21</div>"Es ienīstu jūsu svētku dienas un neieredzu tās un nevaru panest pat jūsu sapulču smaku!</div></div>
<div class="par"><div class="verse" verse="22"><div class="verse-label">22</div>Un, ja jūs Man nesat dedzināmos un ēdamos upurus, Man tomēr nav liela prieka par tiem, un jūsu barotu teļu pateicības upurus Es negribu ne redzēt!</div></div>
<div class="par"><div class="verse" verse="23"><div class="verse-label">23</div>Mities jel skandināt Man savas ķerkstošās dziesmas! Un Es negribu ne dzirdēt tavu cītaru skaņu!</div></div>
<div class="par"><div class="verse" verse="24"><div class="verse-label">24</div>Bet lai tiesa plūst kā straume un taisnība kā mūžīgs strauts!</div></div>
<div class="par"><div class="verse" verse="25"><div class="verse-label">25</div>Vai jūs, Israēla nams, Man tuksnesī visus četrdesmit gadus nesāt kaujamos un ēdamos upurus?</div></div>
<div class="par"><div class="verse" verse="26"><div class="verse-label">26</div>Jūs nēsājāt gan apkārt Sikutu, jūsu ķēniņu, un Kiunu, jūsu pašu iedomu tēlu, jūsu dievu zvaigzni, kurus jūs paši sev bijāt darinājuši.</div></div>
<div class="par"><div class="verse" verse="27"><div class="verse-label">27</div>Tādēļ Es jūs aizvedīšu tālu viņpus Damaskas!" saka Tas Kungs, Dievs Cebaots ir Viņa vārds.</div></div>
    </body>
</html>
