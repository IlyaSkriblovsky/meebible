
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kas norobežojas no citiem un turas pats par sevi, tas meklē savu iegribu un pretojas visam, kas labs.</div></div>
<div class="par"><div class="verse" verse="2"><div class="verse-label">2</div>Vientiesīgam nejēgam nav prieka par saprātu, bet viņam patīk izpaust to, kas mīt viņa sirdī.</div></div>
<div class="par"><div class="verse" verse="3"><div class="verse-label">3</div>Kur nokļūst bezdievis, tur ierodas arī nicināšana un negods ar izsmieklu.</div></div>
<div class="par"><div class="verse" verse="4"><div class="verse-label">4</div>Vārdi īsta vīra mutē ir kā dziļi ūdeņi, un gudrības avots ir kā plata un strauja upe.</div></div>
<div class="par"><div class="verse" verse="5"><div class="verse-label">5</div>Nav labi izrādīt cienību kādam bezdievim un tādēļ nodarīt pāri taisnajam tiesas priekšā.</div></div>
<div class="par"><div class="verse" verse="6"><div class="verse-label">6</div>Vientiesīga neprašas lūpas pavedina uz bāršanos, un viņa mute cīnās, lai beidzot viņš pats saņemtu sitienus.</div></div>
<div class="par"><div class="verse" verse="7"><div class="verse-label">7</div>Vientiesīga neprašas mute ir viņam pašam par postu, un viņa lūpas tur viņa paša dvēseli slazdu valgā.</div></div>
<div class="par"><div class="verse" verse="8"><div class="verse-label">8</div>Lišķa vārdi ir kā saldi kumosi un iet visai pie sirds.</div></div>
<div class="par"><div class="verse" verse="9"><div class="verse-label">9</div>Kas laisks savā darbā, ir brālis tam, kas pats izšķiež savu mantu.</div></div>
<div class="par"><div class="verse" verse="10"><div class="verse-label">10</div>Tā Kunga Vārds ir stipra pils, taisnais dodas turp un top pasargāts.</div></div>
<div class="par"><div class="verse" verse="11"><div class="verse-label">11</div>Bagātajam manta ir viņa stiprā pils un ir it kā augsts mūris viņa iedomībā.</div></div>
<div class="par"><div class="verse" verse="12"><div class="verse-label">12</div>Priekš bojā iešanas cilvēka sirds kļūst lepna, bet pazemība ved godā.</div></div>
<div class="par"><div class="verse" verse="13"><div class="verse-label">13</div>Kas atbild, iekāms viņš dzirdējis, tam piemīt vientiesība un tas piedzīvos kaunu.</div></div>
<div class="par"><div class="verse" verse="14"><div class="verse-label">14</div>Kam vīrišķīga sirds, tas māk sapratīgi turēties arī ciešanās, bet, ja kādu pārņēmis izmisums, kas var to panest?</div></div>
<div class="par"><div class="verse" verse="15"><div class="verse-label">15</div>Sapratīga sirds iemanto gudrību, un gudra auss meklē atzīšanu.</div></div>
<div class="par"><div class="verse" verse="16"><div class="verse-label">16</div>Dāvanas atver cilvēkam durvis un vārtus, tās noved viņu arī lielu kungu vaiga priekšā.</div></div>
<div class="par"><div class="verse" verse="17"><div class="verse-label">17</div>Ikviens kā pirmais šķiet savas sūdzības lietā taisns esam; tikai kad lietā iesaistās viņa pretinieks, tā noskaidrojas.</div></div>
<div class="par"><div class="verse" verse="18"><div class="verse-label">18</div>Mesli klusina nesaskaņas un novelk robežas starp varenajiem.</div></div>
<div class="par"><div class="verse" verse="19"><div class="verse-label">19</div>Apkaitināts brālis turas savā taisnībā stingrāk nekā nocietināta pilsēta, un nesaskaņas turas spēcīgāk nekā aizšaujamais pils durvīs.</div></div>
<div class="par"><div class="verse" verse="20"><div class="verse-label">20</div>Vīram tiek atmaksāts saskaņā ar to, kā viņa mute runājusi, un viņš tiek paēdināts ar viņa lūpu iegūtiem augļiem.</div></div>
<div class="par"><div class="verse" verse="21"><div class="verse-label">21</div>Nāve un dzīvība stāv mēles varā; kas mīl savas mēles māku, tas baudīs no tās augļiem.</div></div>
<div class="par"><div class="verse" verse="22"><div class="verse-label">22</div>Kas atrod sev laulātu draudzeni, tas atrod sev tiešām ko labu un var līksmoties, ka žēlastības dāvanu dabūjis no Tā Kunga.</div></div>
<div class="par"><div class="verse" verse="23"><div class="verse-label">23</div>Nabags runā lūgdamies, bet bagātais atbild bargi.</div></div>
<div class="par"><div class="verse" verse="24"><div class="verse-label">24</div>Citam daudz draugu uz nelaimi; tomēr ir draugi, kas ir labāki nekā brālis.</div></div>
    </body>
</html>
