
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad Bileāms manīja, ka Tam Kungam labpatika Israēlu svētīt, tad viņš vairs negāja kā pirmo un otro reizi, lai meklētu pēc zīmēm, bet pagrieza savu vaigu tieši pret tuksnesi</div></div>
<div class="par"><div class="verse" verse="2"><div class="verse-label">2</div>un pacēla savas acis un redzēja Israēlu, kā tas bija apmeties pēc savām ciltīm,- un Dieva Gars nāca pār viņu.</div></div>
<div class="par"><div class="verse" verse="3"><div class="verse-label">3</div>Un viņš skaitīja savu sakāmo un sacīja: "Tas ir Bileāma, Beora dēla, pravietojums, tā vīra runa, kam acis tikušas atvērtas;</div></div>
<div class="par"><div class="verse" verse="4"><div class="verse-label">4</div>tā saka tas, kas uzklausījis Dieva vārdus, kam Visuvarenā atklāsme ir kļuvusi zināma, kas kritis ceļos un kam acis tikušas atvērtas:</div></div>
<div class="par"><div class="verse" verse="5"><div class="verse-label">5</div>cik jaukas ir tavas teltis, ak, Jēkab, un tavi mājokļi, ak, Israēl!</div></div>
<div class="par"><div class="verse" verse="6"><div class="verse-label">6</div>Kā upju līči, kas izplešas, kā vīna kalni, kas paceļas pie straumēm, kā alvejas, ko Tas Kungs pats ir stādījis, kā ciedru koki pie ūdens!</div></div>
<div class="par"><div class="verse" verse="7"><div class="verse-label">7</div>Ūdens tek no viņa traukiem, viņa dzimumam ir ūdens papilnam, un viņu ķēniņš būs augstāks par Agagu; viņu ķēniņu valsts būs augsti celta.</div></div>
<div class="par"><div class="verse" verse="8"><div class="verse-label">8</div>Dievs viņu izvedis no Ēģiptes, viņam ir spēki kā ragainam sūbrim; viņš aprij savus pretiniekus - svešas tautas - un sadragā viņu kaulus, ar savām bultām viņš tos sašauj.</div></div>
<div class="par"><div class="verse" verse="9"><div class="verse-label">9</div>Kā viņš ir izstiepies kā jauns lauva, nogūlies kā lauvas māte! Kas var uzdrošināties to piecelt? Kas tevi svētī, tas lai ir svētīts un, kas tevi nolād, tas lai ir nolādēts!"</div></div>
<div class="par"><div class="verse" verse="10"><div class="verse-label">10</div>Tad Balaks iekaisa savās dusmās pret Bileāmu un neapmierināts sasita savas rokas; un Balaks sacīja Bileāmam: "Es tevi esmu aicinājis, lai tu manus ienaidniekus nolādētu, bet tu, lūk, tos nu trīs reizes esi svētīdams svētījis!</div></div>
<div class="par"><div class="verse" verse="11"><div class="verse-label">11</div>Bet tagad bēdz uz savu vietu! Es gan domāju godādams tevi godināt, bet, redzi, Tas Kungs ir aizliedzis tevi godināt!"</div></div>
<div class="par"><div class="verse" verse="12"><div class="verse-label">12</div>Tad Bileāms sacīja Balakam: "Vai es jau neteicu taviem sūtņiem, ko tu pie manis sūtīji, un netiku sacījis:</div></div>
<div class="par"><div class="verse" verse="13"><div class="verse-label">13</div>kaut man Balaks dotu savu namu, pilnu piekrautu ar sudrabu un ar zeltu, tomēr es nevaru pārkāpt Tā Kunga pavēles, lai darītu pēc sava sirdsprāta vai nu labu, vai arī ļaunu; ko Tas Kungs man sacīs, to es runāšu.</div></div>
<div class="par"><div class="verse" verse="14"><div class="verse-label">14</div>Un tagad es esmu ceļā pie savas tautas; nāc, es tev izpaudīšu, ko šī tauta darīs tavai tautai nākamās dienās!"</div></div>
<div class="par"><div class="verse" verse="15"><div class="verse-label">15</div>Un viņš skaitīja savu sakāmo un sacīja: "Tas ir Bileāma, Beora dēla, pravietojums, tā vīra runa, kam acis tikušas atvērtas,</div></div>
<div class="par"><div class="verse" verse="16"><div class="verse-label">16</div>tā pravietojums, kas uzklausījis Dieva vārdus, kas zina Visuaugstākā atziņas, kam skaidra Visuvarenā atklāsme, kas kritis ceļos un kam acis tikušas atvērtas.</div></div>
<div class="par"><div class="verse" verse="17"><div class="verse-label">17</div>Es viņu redzu, bet ne tagad, es viņu novēroju, bet ne tuvumā: zvaigzne ņems sev ceļu no Jēkaba, un no Israēla celsies Scepteris, tas sadragās Moāba deniņus un nopostīs visus Seta dēlu pamatus;</div></div>
<div class="par"><div class="verse" verse="18"><div class="verse-label">18</div>un Edoms kļūs par savu ienaidnieku īpašumu, un Seīra top par mantojumu saviem pretiniekiem, bet Israēls pieņemas spēkā;</div></div>
<div class="par"><div class="verse" verse="19"><div class="verse-label">19</div>un no Jēkaba izies valdnieks, kas liks nogalināt ikvienu no pilsētas izbēgušo."</div></div>
<div class="par"><div class="verse" verse="20"><div class="verse-label">20</div>Un tad viņš ieraudzīja Amaleku un sāka skaitīt savu sakāmo, un sacīja: "Amaleks ir tautu vidū pirmais, bet viņa vainags ies bojā!"</div></div>
<div class="par"><div class="verse" verse="21"><div class="verse-label">21</div>Un viņš ieraudzīja keniešus, un atkal sāka teikt savu sakāmo, un sacīja: "Stiprs ir tavs mājoklis, un tu savu ligzdu esi cēlis augstu klintīs;</div></div>
<div class="par"><div class="verse" verse="22"><div class="verse-label">22</div>bet tomēr, Kain, tu tapsi sadedzināts; cik ilgi vēl, kad Asurs tevi aizvedīs trimdā!"</div></div>
<div class="par"><div class="verse" verse="23"><div class="verse-label">23</div>Un viņš pateica savu sakāmo un sacīja: "Ak vai! Kas gan vēl paliks dzīvs, kad Dievs to darīs?</div></div>
<div class="par"><div class="verse" verse="24"><div class="verse-label">24</div>Kuģi, irti no Kitimas krastiem, reiz ielenks Asuru un nomāks arī Ēberu; bet arī pats spaidītājs ies bojā!"</div></div>
<div class="par"><div class="verse" verse="25"><div class="verse-label">25</div>Tad Bileāms cēlās un aizgāja un griezās atpakaļ uz savu vietu; arī Balaks gāja savu ceļu.</div></div>
    </body>
</html>
