
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Ko lai sakām par savu ciltstēvu pēc miesas - Ābrahāmu? Kādu labumu viņš ir panācis?</div></div>
<div class="par"><div class="verse" verse="2"><div class="verse-label">2</div>Jo, ja Ābrahāms kļuvis taisnots ar saviem darbiem, tad viņš ir liels, bet ne Dieva priekšā.</div></div>
<div class="par"><div class="verse" verse="3"><div class="verse-label">3</div>Jo ko saka raksti? "Ābrahāms ticēja Dievam, un tas viņam tika pielīdzināts par taisnību."</div></div>
<div class="par"><div class="verse" verse="4"><div class="verse-label">4</div>Bet, kam ir darbi, tam alga netiek piešķirta pēc žēlastības, bet pēc nopelna.</div></div>
<div class="par"><div class="verse" verse="5"><div class="verse-label">5</div>Kam darbu nav, bet, kas tic Tam, kas bezdievīgo taisno, tam viņa ticība tiek pielīdzināta par taisnību.</div></div>
<div class="par"><div class="verse" verse="6"><div class="verse-label">6</div>Tāpēc arī Dāvids teic svētīgu tādu cilvēku, kam Dievs piešķir taisnību neatkarīgi no darbiem:</div></div>
<div class="par"><div class="verse" verse="7"><div class="verse-label">7</div>svētīgi tie, kam pārkāpumi piedoti un grēki apklāti,</div></div>
<div class="par"><div class="verse" verse="8"><div class="verse-label">8</div>svētīgs tas cilvēks, kam Tas Kungs nepielīdzina viņa grēku.</div></div>
<div class="par"><div class="verse" verse="9"><div class="verse-label">9</div>Vai šie svētības vārdi attiecas vienīgi uz apgraizītajiem vai arī uz neapgraizītajiem? Es uzsveru: Ābrahāmam ticība pielīdzināta par taisnību.</div></div>
<div class="par"><div class="verse" verse="10"><div class="verse-label">10</div>Kā tā viņam ir pielīdzināta? Apgraizīšanā vai neapgraizīšanā? - Ne apgraizīšanā, bet neapgraizīšanā.</div></div>
<div class="par"><div class="verse" verse="11"><div class="verse-label">11</div>Bet apgraizīšanas zīmi viņš saņēma kā zīmogu ticības taisnībai, kas bija pirms apgraizīšanas, tā kļūdams par tēvu visiem, kas tic, būdami bez apgraizīšanas, tā ticība tiem tiek pielīdzināta par taisnību,</div></div>
<div class="par"><div class="verse" verse="12"><div class="verse-label">12</div>kā arī par tēvu tiem, kas apgraizīti, protams, ja viņi ne vien ārīgi pieder pie tādiem, bet arī seko tai ticībai, kas bija mūsu tēvam Ābrahāmam jau tad, kad tas vēl nebija apgraizīts.</div></div>
<div class="par"><div class="verse" verse="13"><div class="verse-label">13</div>Tātad nevis bauslībā dibināts Ābrahāmam vai viņa pēcnācējiem dotais solījums, ka viņš iemantos pasauli, bet ticības taisnībā.</div></div>
<div class="par"><div class="verse" verse="14"><div class="verse-label">14</div>Jo, ja bauslības kalpi ir tie, kas manto, tad mūsu ticība zaudē savu saturu, un apsolījums paliek nepildīts.</div></div>
<div class="par"><div class="verse" verse="15"><div class="verse-label">15</div>Jo bauslībai seko dusmība. Bet, kur nav bauslības, tur nav arī pārkāpuma.</div></div>
<div class="par"><div class="verse" verse="16"><div class="verse-label">16</div>Tādēļ no ticības, lai pamatā būtu Dieva žēlastība, lai apsolījums būtu drošs visiem pēcnācējiem, ne vien tiem, kas pakļauti bauslībai, bet arī tiem, kas seko Ābrahāma ticībai. Viņš ir mūsu visu tēvs</div></div>
<div class="par"><div class="verse" verse="17"><div class="verse-label">17</div>tā Dieva priekšā, kam viņš ticēja, kas mirušos dara dzīvus un sauc vārdā to, kas vēl nav, it kā tas jau būtu. Tāpēc arī ir rakstīts: daudzām tautām Es tevi esmu cēlis par tēvu.</div></div>
<div class="par"><div class="verse" verse="18"><div class="verse-label">18</div>Pretī katrai cerībai cerēdams, viņš ir ticējis, ka viņš kļūs par tēvu daudzām tautām, kā sacīts: tāds būs tavs dzimums.</div></div>
<div class="par"><div class="verse" verse="19"><div class="verse-label">19</div>Viņš arī nezaudēja ticību, vērodams, ka viņa miesa jau pamirusi - viņam varēja būt jau simts gadu - un ka pamiris arī Sāras mātes klēpis.</div></div>
<div class="par"><div class="verse" verse="20"><div class="verse-label">20</div>Dieva apsolījumu viņš neuzņēma ar šaubām un neuzticību, bet, Dievam godu dodams, kļuva stiprs ticībā,</div></div>
<div class="par"><div class="verse" verse="21"><div class="verse-label">21</div>pilnīgi pārliecināts, ka Dievs to, ko Viņš apsolījis, spēj arī darīt.</div></div>
<div class="par"><div class="verse" verse="22"><div class="verse-label">22</div>Tāpēc arī tas viņam tika pielīdzināts par taisnību.</div></div>
<div class="par"><div class="verse" verse="23"><div class="verse-label">23</div>Bet ne jau viņa dēļ vien ir rakstīts, ka tas viņam pielīdzināts,</div></div>
<div class="par"><div class="verse" verse="24"><div class="verse-label">24</div>bet arī mūsu dēļ, kam tas tiek pielīdzināts, kas ticam Tam, kas mūsu Kungu Jēzu uzmodinājis no miroņiem,</div></div>
<div class="par"><div class="verse" verse="25"><div class="verse-label">25</div>Viņu, kas nodots nāvē mūsu pārkāpumu dēļ un uzmodināts, lai mēs tiktu taisnoti.</div></div>
    </body>
</html>
