
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Bet ķeizara Tiberija piecpadsmitajā valdības gadā, kad Poncijs Pilāts bija zemes valdītājs Jūdejā un Hērods valdnieks Galilejā, un Filips, viņa brālis, valdnieks Iturejā un Trahonijā, un Lizanijs valdnieks Abilenē,</div></div>
<div class="par"><div class="verse" verse="2"><div class="verse-label">2</div>augsto priesteru Annas un Kajafas laikā, Dieva vārds nāca pār Jāni, Caharijas dēlu, tuksnesī.</div></div>
<div class="par"><div class="verse" verse="3"><div class="verse-label">3</div>Un viņš sāka staigāt pa visu Jordānas apgabalu, sludinādams grēku nožēlošanas kristību uz grēku piedošanu,</div></div>
<div class="par"><div class="verse" verse="4"><div class="verse-label">4</div>kā ir rakstīts pravieša Jesajas grāmatā: saucēja balss tuksnesī: sataisait Tā Kunga ceļu, darait līdzenas Viņa tekas!</div></div>
<div class="par"><div class="verse" verse="5"><div class="verse-label">5</div>Katrai ielejai jātop pildītai un katram kalnam un pakalnam nolīdzinātam, kas līks, tam jātop taisnam un, kas celmains, - par staigājamu ceļu.</div></div>
<div class="par"><div class="verse" verse="6"><div class="verse-label">6</div>Un visai miesai būs redzēt Tā Kunga pestīšanu.</div></div>
<div class="par"><div class="verse" verse="7"><div class="verse-label">7</div>Ļaužu pulkiem, kas nāca pie viņa kristīties, viņš sacīja: "Jūs odžu dzimums, kas jums norādījis, kā izbēgsit nākamai dusmībai?</div></div>
<div class="par"><div class="verse" verse="8"><div class="verse-label">8</div>Tad nu nesiet patiesus atgriešanās augļus un nesāciet pie sevis sacīt: mums ir Ābrahāms par tēvu! - Jo es jums saku: Dievs spēj no šiem akmeņiem radīt Ābrahāmam bērnus!</div></div>
<div class="par"><div class="verse" verse="9"><div class="verse-label">9</div>Jau cirvis pielikts kokiem pie saknes: katru koku, kas nenesīs labus augļus, nocirtīs un iemetīs ugunī."</div></div>
<div class="par"><div class="verse" verse="10"><div class="verse-label">10</div>Un ļaudis viņu jautāja: "Ko tad mums būs darīt?"</div></div>
<div class="par"><div class="verse" verse="11"><div class="verse-label">11</div>Bet viņš tiem atbildēja, sacīdams: "Kam divi svārki, tas lai dod tam, kam nav, un, kam ir pārtika, lai dara tāpat."</div></div>
<div class="par"><div class="verse" verse="12"><div class="verse-label">12</div>Bet arī muitnieki nāca kristīties un to jautāja: "Mācītāj, ko mums būs darīt?"</div></div>
<div class="par"><div class="verse" verse="13"><div class="verse-label">13</div>Tad viņš teica: "Neņemiet vairāk, kā jums nolikts."</div></div>
<div class="par"><div class="verse" verse="14"><div class="verse-label">14</div>Bet arī kareivji to jautāja: "Ko tad mums būs darīt?" Un viņš tiem atbildēja: "Neaplaupait nevienu un neizspiediet nevienam naudu un esiet mierā ar savu algu."</div></div>
<div class="par"><div class="verse" verse="15"><div class="verse-label">15</div>Bet, kad ļaudis savās gaidās par Jāni savās sirdīs domāja, vai tas varbūt neesot Kristus,</div></div>
<div class="par"><div class="verse" verse="16"><div class="verse-label">16</div>tad Jānis visiem atbildēdams sacīja: "Es kristīju jūs ar ūdeni, bet pēc manis nāks viens spēcīgāks, nekā es esmu, kam es neesmu cienīgs atraisīt kurpju siksnas. Tas jūs kristīs ar Svēto Garu un uguni.</div></div>
<div class="par"><div class="verse" verse="17"><div class="verse-label">17</div>Tam vēteklis ir rokā, un Viņš tīrīs Savu klonu caurcaurīm un sakrās kviešus Savā klētī, bet pelavas sadedzinās neizdziestošā ugunī."</div></div>
<div class="par"><div class="verse" verse="18"><div class="verse-label">18</div>Arī vēl daudz citas pamācības viņš deva ļaudīm, sludinādams evaņģēliju.</div></div>
<div class="par"><div class="verse" verse="19"><div class="verse-label">19</div>Bet tetrarhs Hērods, kam Jānis pārmeta viņa laulību ar viņa brāļasievu Hērodiju un visus viņa pārējos ļaunos darbus,</div></div>
<div class="par"><div class="verse" verse="20"><div class="verse-label">20</div>pievienoja visiem ļauniem darbiem vēl to, ka viņš lika iemest Jāni cietumā.</div></div>
<div class="par"><div class="verse" verse="21"><div class="verse-label">21</div>Kad nu visi ļaudis likās kristīties un arī Jēzus bija kristīts, tad, Viņam Dievu lūdzot, debesis piepeši atvērās,</div></div>
<div class="par"><div class="verse" verse="22"><div class="verse-label">22</div>un Svētais Gars redzamā veidā uz Viņu kā balodis nolaidās, un balss atskanēja no debesīm: "Tu esi Mans mīļais Dēls, uz Tevi Man labs prāts."</div></div>
<div class="par"><div class="verse" verse="23"><div class="verse-label">23</div>Un Jēzus pats, kad Viņš Savu darbu sāka, bija trīsdesmit gadus vecs. Viņš bija, kā mēdza domāt, Jāzepa dēls, Jāzeps - Ēļa,</div></div>
<div class="par"><div class="verse" verse="24"><div class="verse-label">24</div>tas Matata, tas Levija, tas Melhija, tas Janaja, tas Jāzepa dēls,</div></div>
<div class="par"><div class="verse" verse="25"><div class="verse-label">25</div>tas Matatija, tas Amosa, tas Nauma, tas Eslija, tas Nagaja dēls,</div></div>
<div class="par"><div class="verse" verse="26"><div class="verse-label">26</div>tas Maāta, tas Matatija, tas Semeina, tas Jozeha, tas Jodas dēls,</div></div>
<div class="par"><div class="verse" verse="27"><div class="verse-label">27</div>tas Joanana, tas Rezas, tas Zorobabela, tas Šalatiēla, tas Nerija dēls,</div></div>
<div class="par"><div class="verse" verse="28"><div class="verse-label">28</div>tas Melhija, tas Adīja, tas Kozama, tas Elmadama, tas Era dēls,</div></div>
<div class="par"><div class="verse" verse="29"><div class="verse-label">29</div>tas Jozuas, tas Ēliēzera, tas Jorima, tas Matata, tas Levija dēls,</div></div>
<div class="par"><div class="verse" verse="30"><div class="verse-label">30</div>tas Sīmeana, tas Jūdas, tas Jāzepa, tas Jonama, tas Eljakīma dēls,</div></div>
<div class="par"><div class="verse" verse="31"><div class="verse-label">31</div>tas Melejas, tas Mennas, tas Matata, tas Nātāna, tas Dāvida dēls,</div></div>
<div class="par"><div class="verse" verse="32"><div class="verse-label">32</div>tas Isaja, tas Jobeda, tas Boāsa, tas Salas, tas Naāsona dēls,</div></div>
<div class="par"><div class="verse" verse="33"><div class="verse-label">33</div>tas Aminadaba, tas Admina, tas Arnija, tas Hecrona, tas Faresa, tas Jūdas dēls,</div></div>
<div class="par"><div class="verse" verse="34"><div class="verse-label">34</div>tas Jēkaba, tas Īzāka, tas Ābrahāma, tas Taras, tas Nahora dēls,</div></div>
<div class="par"><div class="verse" verse="35"><div class="verse-label">35</div>tas Seruha, tas Reus, tas Faleka, tas Ēbera, tas Salas dēls,</div></div>
<div class="par"><div class="verse" verse="36"><div class="verse-label">36</div>tas Kainana, tas Arfaksada, tas Šema, tas Noas, tas Lameha dēls,</div></div>
<div class="par"><div class="verse" verse="37"><div class="verse-label">37</div>tas Metuzāla, tas Ēnoha, tas Jareda, tas Maleleēla, tas Kainana dēls,</div></div>
<div class="par"><div class="verse" verse="38"><div class="verse-label">38</div>tas Ēnoša, tas Seta, tas Ādama dēls, tas Dieva.</div></div>
    </body>
</html>
