
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Dāvida dziesma, kad viņš bija Jūdas tuksnesī.</div></div>
<div class="par"><div class="verse" verse="2"><div class="verse-label">2</div>Kungs, Tu esi mans Dievs, es meklēju Tevi, pēc Tevis slāpst mana dvēsele, pēc Tevis tvīkst mana miesa kā sausa un izkaltusi zeme, kur nav ūdens.</div></div>
<div class="par"><div class="verse" verse="3"><div class="verse-label">3</div>Es esmu raudzījies pēc Tevis Tavā svētnīcā, lai redzētu Tavu spēku un Tavu godību,</div></div>
<div class="par"><div class="verse" verse="4"><div class="verse-label">4</div>jo Tava žēlastība ir labāka par dzīvību. Manas lūpas lai Tevi slavē.</div></div>
<div class="par"><div class="verse" verse="5"><div class="verse-label">5</div>Tā es Tevi teikšu visu mūžu, Tavā Vārdā pacelšu savas rokas.</div></div>
<div class="par"><div class="verse" verse="6"><div class="verse-label">6</div>Kā ar taukumiem un gardumiem ir pamielota mana dvēsele, un mana mute daudzina Tevi ar gaviļu pilnām lūpām,</div></div>
<div class="par"><div class="verse" verse="7"><div class="verse-label">7</div>kad es Tevi pieminu apguldamies un par Tevi domāju uzmozdamies.</div></div>
<div class="par"><div class="verse" verse="8"><div class="verse-label">8</div>Tu esi bijis mans palīgs, un Tavu spārnu ēnā es līksmojos.</div></div>
<div class="par"><div class="verse" verse="9"><div class="verse-label">9</div>Mana dvēsele Tev pieķeras, Tava labā roka mani tur.</div></div>
<div class="par"><div class="verse" verse="10"><div class="verse-label">10</div>Bet tie, kas meklē manu dzīvību un gribētu mani pazudināt, nogrims zemes dziļumos.</div></div>
<div class="par"><div class="verse" verse="11"><div class="verse-label">11</div>Tos nodos zobena asmenim, tie kļūs vilkiem par laupījumu.</div></div>
<div class="par"><div class="verse" verse="12"><div class="verse-label">12</div>Bet ķēniņš priecāsies Dieva žēlastībā: ikviens gūs godu un slavu, kas pie Viņa zvēr; taču melkuļu mute tiks aizbāzta.</div></div>
    </body>
</html>
