
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Pēc tam Jēzus pārcēlās pāri Galilejas, tas ir, Tiberijas, jūrai.</div></div>
<div class="par"><div class="verse" verse="2"><div class="verse-label">2</div>Bet Viņam sekoja liels ļaužu pulks, tāpēc ka tie redzēja tās zīmes, ko Viņš darīja slimajiem.</div></div>
<div class="par"><div class="verse" verse="3"><div class="verse-label">3</div>Tad Jēzus uzkāpa kalnā un tur apsēdās ar Saviem mācekļiem.</div></div>
<div class="par"><div class="verse" verse="4"><div class="verse-label">4</div>Bet Pashā, jūdu svētki bija tuvu.</div></div>
<div class="par"><div class="verse" verse="5"><div class="verse-label">5</div>Kad Jēzus, acis pacēlis, redzēja, ka daudz ļaužu nāk pie Viņa, Viņš sacīja uz Filipu: "Kur pirksim maizi, lai viņiem būtu ko ēst?"</div></div>
<div class="par"><div class="verse" verse="6"><div class="verse-label">6</div>Bet to Viņš sacīja, viņu pārbaudīdams, jo pats gan zināja, ko gribēja darīt.</div></div>
<div class="par"><div class="verse" verse="7"><div class="verse-label">7</div>Filips Viņam atbildēja: "Par divi simti sudraba gabaliem maizes nepietiek, lai katram tiktu kāds mazums."</div></div>
<div class="par"><div class="verse" verse="8"><div class="verse-label">8</div>Tad viens no Viņa mācekļiem, Andrejs, Sīmaņa Pētera brālis, Viņam saka:</div></div>
<div class="par"><div class="verse" verse="9"><div class="verse-label">9</div>"Šeit ir kāds zēns, tam ir piecas miežu maizes un divi zivis; bet kas tas ir tik daudz ļaudīm?"</div></div>
<div class="par"><div class="verse" verse="10"><div class="verse-label">10</div>Jēzus sacīja: "Lieciet, lai ļaudis apsēstas!" Bet tur bija daudz zāles tanī vietā. Tad tie apsēdās - vīru vien kādi pieci tūkstoši.</div></div>
<div class="par"><div class="verse" verse="11"><div class="verse-label">11</div>Tad Jēzus ņēma maizes un, teicis pateicības vārdus, izdalīja tās tiem, kas bija apsēdušies; tāpat arī no zivīm, cik tiem gribējās.</div></div>
<div class="par"><div class="verse" verse="12"><div class="verse-label">12</div>Bet, kad viņi bija paēduši, Viņš sacīja Saviem mācekļiem: "Salasait atlikušās druskas, lai nekas neiet bojā!"</div></div>
<div class="par"><div class="verse" verse="13"><div class="verse-label">13</div>Tad tie salasīja tās un piepildīja divpadsmit grozus ar druskām, kas no piecām miežu maizēm bija atlikušas tiem, kas bija ēduši.</div></div>
<div class="par"><div class="verse" verse="14"><div class="verse-label">14</div>Kad nu ļaudis redzēja, kādu zīmi Viņš bija darījis, tie sacīja: "Šis tiešām ir tas pravietis, kam jānāk pasaulē."</div></div>
<div class="par"><div class="verse" verse="15"><div class="verse-label">15</div>Bet, Jēzus manīdams, ka viņi taisās nākt, lai Viņu ar varu ņemtu un celtu par ķēniņu, viens pats atkal uzkāpa kalnā.</div></div>
<div class="par"><div class="verse" verse="16"><div class="verse-label">16</div>Kad nu vakars metās, Viņa mācekļi nogāja pie jūras,</div></div>
<div class="par"><div class="verse" verse="17"><div class="verse-label">17</div>un, iekāpuši laivā, aizbrauca pāri jūrai uz Kapernaumu. Bija iestājusies jau tumsa, bet Jēzus vēl nebija pie tiem atnācis.</div></div>
<div class="par"><div class="verse" verse="18"><div class="verse-label">18</div>Un jūra cēlās, stipram vējam pūšot.</div></div>
<div class="par"><div class="verse" verse="19"><div class="verse-label">19</div>Kad nu viņi bija nobraukuši divdesmit piecas vai trīsdesmit stadijas, tie redzēja Jēzu pa jūru staigājam un tuvojamies laivai un izbijās.</div></div>
<div class="par"><div class="verse" verse="20"><div class="verse-label">20</div>Bet Viņš sacīja tiem: "Es tas esmu, nebīstieties!"</div></div>
<div class="par"><div class="verse" verse="21"><div class="verse-label">21</div>Tad viņiem gribējās Viņu ņemt laivā, un tūdaļ laiva sasniedza malu, kurp tie brauca.</div></div>
<div class="par"><div class="verse" verse="22"><div class="verse-label">22</div>Otrā dienā ļaudis, kas bija palikuši viņpus jūras, uz krasta stāvēdami, noprata, ka tur citas laivas nebija bijis kā tikai viena un ka Jēzus nebija kopā ar mācekļiem kāpis laivā, bet mācekļi bija aizbraukuši vieni paši.</div></div>
<div class="par"><div class="verse" verse="23"><div class="verse-label">23</div>Tanī laikā no Tiberijas nāca citas laivas pie tās vietas, kur tie bija ēduši maizi, ko Tas Kungs bija svētījis.</div></div>
<div class="par"><div class="verse" verse="24"><div class="verse-label">24</div>Kad nu ļaudis noprata, ka ne Jēzus, ne Viņa mācekļi nav vairs tur, tie iekāpa laivās un aizbrauca uz Kapernaumu, meklēdami Jēzu.</div></div>
<div class="par"><div class="verse" verse="25"><div class="verse-label">25</div>Un, atraduši Viņu otrā malā, tie Viņam sacīja: "Rabi, kad Tu esi atnācis šurp?"</div></div>
<div class="par"><div class="verse" verse="26"><div class="verse-label">26</div>Jēzus viņiem atbildēja: "Patiesi, patiesi Es jums saku: jūs Mani meklējat nevis tāpēc, ka esat redzējuši zīmes, bet ka esat baudījuši no maizēm un paēduši.</div></div>
<div class="par"><div class="verse" verse="27"><div class="verse-label">27</div>Uzņemiet sevī nevis iznīkstošo barību, bet barību, kas paliek mūžīgai dzīvībai, kuru jums dos Cilvēka Dēls, jo Dievs Tēvs Viņu ir apzīmogojis."</div></div>
<div class="par"><div class="verse" verse="28"><div class="verse-label">28</div>Tad tie Viņam sacīja: "Ko lai darām, lai mums būtu daļa pie Dieva darbiem?"</div></div>
<div class="par"><div class="verse" verse="29"><div class="verse-label">29</div>Jēzus atbildēja viņiem: "Tas ir Dieva darbs, ka jūs ticat Tam, ko Viņš ir sūtījis."</div></div>
<div class="par"><div class="verse" verse="30"><div class="verse-label">30</div>Tad tie sacīja Viņam: "Kādu zīmi Tu rādi, lai mēs, to redzēdami, Tev ticam? Ko Tu darīsi?</div></div>
<div class="par"><div class="verse" verse="31"><div class="verse-label">31</div>Mūsu tēvi mannu ir ēduši tuksnesī, kā ir rakstīts: Viņš tiem ir devis ēst maizi no debesīm."</div></div>
<div class="par"><div class="verse" verse="32"><div class="verse-label">32</div>Jēzus viņiem sacīja: "Patiesi, patiesi Es jums saku: nevis Mozus jums ir devis maizi no debesīm, bet Mans Tēvs jums dod īsto maizi no debesīm:</div></div>
<div class="par"><div class="verse" verse="33"><div class="verse-label">33</div>jo Dieva maize ir tā, kas nāk no debesīm un pasaulei dod dzīvību."</div></div>
<div class="par"><div class="verse" verse="34"><div class="verse-label">34</div>Tie Viņam sacīja: "Kungs, dod mums vienmēr šo maizi!"</div></div>
<div class="par"><div class="verse" verse="35"><div class="verse-label">35</div>Jēzus sacīja viņiem: "ES ESMU dzīvības maize. Kas pie Manis nāk, tam nesalks, un, kas Man tic, tam neslāps nemūžam.</div></div>
<div class="par"><div class="verse" verse="36"><div class="verse-label">36</div>Bet Es jums to esmu sacījis: jūs to esat redzējuši, bet neticat.</div></div>
<div class="par"><div class="verse" verse="37"><div class="verse-label">37</div>Katrs, ko Tēvs Man dod, nāk pie Manis, un, kas nāk pie Manis, to Es tiešām neatstumšu.</div></div>
<div class="par"><div class="verse" verse="38"><div class="verse-label">38</div>Jo Es esmu no debesīm nācis, lai darītu, nevis ko Es gribu, bet ko grib Tas, kas Mani sūtījis,</div></div>
<div class="par"><div class="verse" verse="39"><div class="verse-label">39</div>bet tā ir Mana sūtītāja griba, lai no visa, ko Viņš Man devis, Es nenieka nezaudētu, bet to celtu augšā - pastarā dienā.</div></div>
<div class="par"><div class="verse" verse="40"><div class="verse-label">40</div>Jo tāda ir Mana Tēva griba, lai ikvienam, kas skata Dēlu un Viņam tic, būtu mūžīgā dzīvība un Es viņu celtu augšā pastarā dienā."</div></div>
<div class="par"><div class="verse" verse="41"><div class="verse-label">41</div>Tad jūdi sāka kurnēt par Viņu, ka Viņš bija sacījis: Es esmu maize, kas no debesīm nākusi, -</div></div>
<div class="par"><div class="verse" verse="42"><div class="verse-label">42</div>un sacīja: "Vai Šis nav Jēzus, Jāzepa dēls, kā tēvu un māti mēs pazīstam? Kā tad nu Viņš saka: Es esmu nācis no debesīm."</div></div>
<div class="par"><div class="verse" verse="43"><div class="verse-label">43</div>Bet Jēzus atbildēja viņiem: "Nekurniet savā starpā!</div></div>
<div class="par"><div class="verse" verse="44"><div class="verse-label">44</div>Neviens nevar nākt pie Manis, ja viņu nevelk Tēvs, kas Mani sūtījis, un Es viņu celšu augšā pastarā dienā.</div></div>
<div class="par"><div class="verse" verse="45"><div class="verse-label">45</div>Ir rakstīts praviešos: un tie visi būs Dieva mācīti. - Ikviens, kas Tēvu ir dzirdējis un no Viņa mācījies, nāk pie Manis.</div></div>
<div class="par"><div class="verse" verse="46"><div class="verse-label">46</div>Nevis it kā kāds Tēvu būtu redzējis kā vien Tas, kas no Tēva nācis. Tas Tēvu ir redzējis.</div></div>
<div class="par"><div class="verse" verse="47"><div class="verse-label">47</div>Patiesi, patiesi Es jums saku: kas tic, tam ir mūžīgā dzīvība.</div></div>
<div class="par"><div class="verse" verse="48"><div class="verse-label">48</div>ES ESMU dzīvības maize.</div></div>
<div class="par"><div class="verse" verse="49"><div class="verse-label">49</div>Jūsu tēvi ir ēduši mannu tuksnesī, bet ir nomiruši.</div></div>
<div class="par"><div class="verse" verse="50"><div class="verse-label">50</div>Maize, kas no debesīm nāk, ir tāda, ka tas, kas no viņas ēd, nemirst.</div></div>
<div class="par"><div class="verse" verse="51"><div class="verse-label">51</div>Es esmu dzīvā maize, kas nākusi no debesīm. Kas ēdīs no šīs maizes, tas dzīvos mūžīgi. Un maize, ko Es došu, ir Mana miesa, kas dota par pasaules dzīvību."</div></div>
<div class="par"><div class="verse" verse="52"><div class="verse-label">52</div>Tad jūdi savā starpā sāka strīdēties, sacīdami: "Kā Viņš mums var dot ēst Savu miesu?"</div></div>
<div class="par"><div class="verse" verse="53"><div class="verse-label">53</div>Bet Jēzus tiem sacīja: "Patiesi, patiesi Es jums saku: ja jūs neēdat Cilvēka Dēla miesu un nedzerat Viņa asinis, jums dzīvības nav sevī.</div></div>
<div class="par"><div class="verse" verse="54"><div class="verse-label">54</div>Kas bauda Manu miesu un dzer Manas asinis, tam ir mūžīgā dzīvība, un Es to uzcelšu pastarā dienā.</div></div>
<div class="par"><div class="verse" verse="55"><div class="verse-label">55</div>Jo Mana miesa ir patiess ēdiens un Manas asinis ir patiess dzēriens.</div></div>
<div class="par"><div class="verse" verse="56"><div class="verse-label">56</div>Kas Manu miesu bauda un Manas asinis dzer, paliek Manī, un Es viņā.</div></div>
<div class="par"><div class="verse" verse="57"><div class="verse-label">57</div>Itin kā Mani sūtījis dzīvais Tēvs, un Es esmu dzīvs Tēvā, tāpat arī tas, kas Mani bauda, būs dzīvs Manī.</div></div>
<div class="par"><div class="verse" verse="58"><div class="verse-label">58</div>Tāda ir tā maize, kas nākusi no debesīm, ne tāda, kādu ēduši mūsu tēvi, jo tie ir miruši. Kas šo maizi bauda, tas dzīvos mūžīgi."</div></div>
<div class="par"><div class="verse" verse="59"><div class="verse-label">59</div>To Viņš sacīja, mācīdams sinagogā Kapernaumā.</div></div>
<div class="par"><div class="verse" verse="60"><div class="verse-label">60</div>Tad daudzi no Viņa mācekļiem sacīja: "Šie vārdi ir smagi, kas viņos var klausīties?"</div></div>
<div class="par"><div class="verse" verse="61"><div class="verse-label">61</div>Bet, kad Jēzus noprata, ka Viņa mācekļi par to kurn, Viņš sacīja tiem: "Vai tas jums ir par piedauzību?</div></div>
<div class="par"><div class="verse" verse="62"><div class="verse-label">62</div>Kā nu, kad jūs redzēsit Cilvēka Dēlu uzkāpjam, kur Viņš iepriekš bijis?</div></div>
<div class="par"><div class="verse" verse="63"><div class="verse-label">63</div>Gars dara dzīvu, miesa neder nenieka; vārdi, ko Es jums runāju, ir gars un dzīvība.</div></div>
<div class="par"><div class="verse" verse="64"><div class="verse-label">64</div>Bet ir kādi jūsu starpā, kas netic." Jo Jēzus no paša sākuma zināja, kas ir tie, kas netic, un kas ir tas, kas Viņu nodos.</div></div>
<div class="par"><div class="verse" verse="65"><div class="verse-label">65</div>Un Viņš sacīja: "Tāpēc Es jums esmu sacījis, ka neviens nevar nākt pie Manis, ja tas viņam nav Tēva dots."</div></div>
<div class="par"><div class="verse" verse="66"><div class="verse-label">66</div>No šī brīža daudzi Viņa mācekļi atkāpās un vairs nestaigāja Viņam līdzi.</div></div>
<div class="par"><div class="verse" verse="67"><div class="verse-label">67</div>Tad Jēzus sacīja tiem divpadsmit: "Vai arī jūs gribat aiziet?"</div></div>
<div class="par"><div class="verse" verse="68"><div class="verse-label">68</div>Sīmanis Pēteris Viņam atbildēja: "Kungs, pie kā mēs iesim? Tev ir mūžīgās dzīvības vārdi,</div></div>
<div class="par"><div class="verse" verse="69"><div class="verse-label">69</div>un mēs esam ticējuši un atzinuši, ka Tu esi Dieva Svētais."</div></div>
<div class="par"><div class="verse" verse="70"><div class="verse-label">70</div>Jēzus atbildēja viņiem: "Vai Es neesmu izredzējis jūs divpadsmit? Bet viens no jums ir velns."</div></div>
<div class="par"><div class="verse" verse="71"><div class="verse-label">71</div>Un Viņš domāja Jūdu, Sīmaņa Iskariota dēlu; jo tas pēc Viņu nodeva, lai gan viņš bija viens no tiem divpadsmit.</div></div>
    </body>
</html>
