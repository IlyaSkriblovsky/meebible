
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Nonācis Jērikā, Jēzus gāja pilsētai cauri.</div></div>
<div class="par"><div class="verse" verse="2"><div class="verse-label">2</div>Un, lūk, tur bija kāds cilvēks, vārdā Caķejs, tas bija virsmuitnieks, bagāts vīrs.</div></div>
<div class="par"><div class="verse" verse="3"><div class="verse-label">3</div>Viņš gribēja Jēzu redzēt, kāds Viņš esot, bet nevarēja ļaužu dēļ, jo viņš bija mazs no auguma.</div></div>
<div class="par"><div class="verse" verse="4"><div class="verse-label">4</div>Tad viņš, aizskrējis priekšā kādu gabalu, uzkāpa vīģes kokā, lai Jēzu varētu redzēt, jo Viņam tur bija jāiet garām.</div></div>
<div class="par"><div class="verse" verse="5"><div class="verse-label">5</div>Bet Jēzus, tai vietā nācis, paskatījās uz augšu un uzrunāja viņu: "Caķej, kāp steigšus zemē, jo Man šodien jāiegriežas tavā namā."</div></div>
<div class="par"><div class="verse" verse="6"><div class="verse-label">6</div>Un tas steigšus nokāpa zemē un Viņu uzņēma pie sevis ar prieku.</div></div>
<div class="par"><div class="verse" verse="7"><div class="verse-label">7</div>To redzot, visi kurnēja un sacīja: "Pie grēcīga cilvēka Viņš ir apmeties!"</div></div>
<div class="par"><div class="verse" verse="8"><div class="verse-label">8</div>Bet Caķejs piegāja pie Jēzus un sacīja: "Kungs, pusi no savas mantas es gribu dot nabagiem, un, ko es citiem esmu izspiedis, es četrkārtīgi gribu atdot."</div></div>
<div class="par"><div class="verse" verse="9"><div class="verse-label">9</div>Jēzus sacīja viņam: "Šodien šim namam pestīšana notikusi, tāpēc ka arī šis ir Ābrahāma dēls.</div></div>
<div class="par"><div class="verse" verse="10"><div class="verse-label">10</div>Jo Cilvēka Dēls ir nācis meklēt un glābt pazudušo."</div></div>
<div class="par"><div class="verse" verse="11"><div class="verse-label">11</div>Viņiem klausoties, Tas stāstīja vēl vienu līdzību, tamdēļ ka viņi, Jēzum tuvu pie Jeruzālemes esot, domāja, ka tūliņ vajag parādīties Dieva valstībai.</div></div>
<div class="par"><div class="verse" verse="12"><div class="verse-label">12</div>Viņš teica: "Kāds augstas kārtas cilvēks devās ceļā uz tālu zemi, lai saņemtu valstību un pēc tam pārnāktu mājās.</div></div>
<div class="par"><div class="verse" verse="13"><div class="verse-label">13</div>Un, ataicinājis desmit no saviem kalpiem, viņš tiem iedeva desmit minas un sacīja tiem: pelnaities ar to, iekāms es pārnākšu.</div></div>
<div class="par"><div class="verse" verse="14"><div class="verse-label">14</div>Bet viņa tautieši, viņu ienīzdami, viņam aiz muguras nosūtīja vēstnešus un lika pateikt: mēs negribam, ka šis pār mums valda.</div></div>
<div class="par"><div class="verse" verse="15"><div class="verse-label">15</div>Bet viņš pārnāca, kad bija valdību saņēmis, un nu lika atsaukt kalpus, kuriem viņš bija iedevis naudu, lai pārliecinātos, ko katrs ar to ir darījis.</div></div>
<div class="par"><div class="verse" verse="16"><div class="verse-label">16</div>Tad ieradās pirmais un sacīja: kungs, tava mina piepelnīja desmit minas.</div></div>
<div class="par"><div class="verse" verse="17"><div class="verse-label">17</div>Tad viņš tam teica: labi, tu godīgais kalps, tāpēc ka tu mazā lietā esi bijis uzticams, es tev dodu varu pār desmit pilsētām.</div></div>
<div class="par"><div class="verse" verse="18"><div class="verse-label">18</div>Pēc tam nāca otrs un sacīja: tava mina, kungs, piepelnījusi piecas minas.</div></div>
<div class="par"><div class="verse" verse="19"><div class="verse-label">19</div>Arī šim viņš sacīja: arī tevi es iecelšu pār piecām pilsētām.</div></div>
<div class="par"><div class="verse" verse="20"><div class="verse-label">20</div>Pēc tam trešais nāca un sacīja: kungs, še ir tava mina, es to biju noglabājis sviedrautā.</div></div>
<div class="par"><div class="verse" verse="21"><div class="verse-label">21</div>Jo es baidījos no tevis, tāpēc ka tu esi bargs cilvēks un ņem, ko tu neesi nolicis, kā arī pļauj, ko neesi sējis.</div></div>
<div class="par"><div class="verse" verse="22"><div class="verse-label">22</div>Tad viņš sacīja: no tavas mutes es tevi tiesāšu, tu nekrietnais kalps! Ja tu zināji, ka es esmu bargs cilvēks, kas ņem, kur viņš nav licis, un pļauj, ko viņš nav sējis,</div></div>
<div class="par"><div class="verse" verse="23"><div class="verse-label">23</div>kāpēc tad tu manu naudu neesi nodevis naudas mijējiem? Tad es pārnācis to ar augļiem būtu saņēmis atpakaļ.</div></div>
<div class="par"><div class="verse" verse="24"><div class="verse-label">24</div>Un uz klātesošiem viņš teica: atņemiet tam viņa minu un dodiet tam, kam ir desmit minas.</div></div>
<div class="par"><div class="verse" verse="25"><div class="verse-label">25</div>Tad tie sacīja viņam: kungs, viņam jau ir desmit minas.</div></div>
<div class="par"><div class="verse" verse="26"><div class="verse-label">26</div>Bet viņš atbildēja: es jums saku: katram, kam ir, dos, bet, kam nav, tam atņems arī to, kas tam ir.</div></div>
<div class="par"><div class="verse" verse="27"><div class="verse-label">27</div>Bet tos manus ienaidniekus, kas negribēja, lai es pār tiem valdītu, atvediet šurp un nokaujiet manā priekšā!"</div></div>
<div class="par"><div class="verse" verse="28"><div class="verse-label">28</div>Un, to sacījis, Viņš devās tālāk uz Jeruzālemi.</div></div>
<div class="par"><div class="verse" verse="29"><div class="verse-label">29</div>Kad nu Viņš bija tuvu pie Betfagas un Betānijas, pie tā sauktā Eļļas kalna, tad Viņš sūtīja divus no Saviem mācekļiem,</div></div>
<div class="par"><div class="verse" verse="30"><div class="verse-label">30</div>tiem sacīdams: "Eita uz to ciemu, kas atrodas jūsu priekšā; tur jūs atradīsit piesietu ēzeļa kumeļu, uz kura vēl neviens cilvēks nav sēdējis. To atraisait un atvediet šurp.</div></div>
<div class="par"><div class="verse" verse="31"><div class="verse-label">31</div>Un, ja kāds jums jautā, kāpēc jūs to atraisāt, tad atbildiet: Tam Kungam viņa vajag."</div></div>
<div class="par"><div class="verse" verse="32"><div class="verse-label">32</div>Un tie, kas bija sūtīti, nogāja un atrada tā, kā Viņš tiem bija sacījis.</div></div>
<div class="par"><div class="verse" verse="33"><div class="verse-label">33</div>Bet, kad tie gribēja atraisīt kumeļu, tā īpašnieki viņiem jautāja: "Kāpēc jūs to raisāt vaļā?"</div></div>
<div class="par"><div class="verse" verse="34"><div class="verse-label">34</div>Bet tie atbildēja: "Tam Kungam viņa vajag."</div></div>
<div class="par"><div class="verse" verse="35"><div class="verse-label">35</div>Un, aizveduši to Jēzum, tie uzklāja kumeļam savas drēbes un uzsēdināja Jēzu tam virsū.</div></div>
<div class="par"><div class="verse" verse="36"><div class="verse-label">36</div>Bet, Viņam jājot, tie izklāja savas drēbes uz ceļu.</div></div>
<div class="par"><div class="verse" verse="37"><div class="verse-label">37</div>Bet, kad Viņš tuvojās Eļļas kalna nogāzei, viss mācekļu pulks skaņā balsī priecīgi sāka slavēt Dievu par visiem brīnuma darbiem, kurus tie bija redzējuši,</div></div>
<div class="par"><div class="verse" verse="38"><div class="verse-label">38</div>un sauca: "Slavēts, kas nāk, mūsu Ķēniņš, Tā Kunga Vārdā! Debesīs nu ir miers un slava augstībā."</div></div>
<div class="par"><div class="verse" verse="39"><div class="verse-label">39</div>Tad kādi no farizejiem, kas bija starp ļaudīm, Viņam sacīja: "Mācītāj, apsauc Savus mācekļus!"</div></div>
<div class="par"><div class="verse" verse="40"><div class="verse-label">40</div>Bet Viņš atbildēja: "Es jums saku: ja šie klusēs, tad akmeņi brēks."</div></div>
<div class="par"><div class="verse" verse="41"><div class="verse-label">41</div>Un, pienācis tuvu, Viņš, pilsētu ieraudzījis, raudāja par viņu</div></div>
<div class="par"><div class="verse" verse="42"><div class="verse-label">42</div>un sacīja: "Kaut arī tu šodien zinātu, kas tev pie miera vajadzīgs! Bet vēl tas ir apslēpts tavām acīm.</div></div>
<div class="par"><div class="verse" verse="43"><div class="verse-label">43</div>Jo nāks dienas pār tevi, kad tavi ienaidnieki ap tevi cels nocietinājumus, tevi ielenks un no visām pusēm spaidīs.</div></div>
<div class="par"><div class="verse" verse="44"><div class="verse-label">44</div>Tie tevi nopostīs līdz pamatiem un tavus bērnus, neatstādami no tevis akmeni uz akmens, tāpēc ka tu neesi atzinusi savu apžēlošanas laiku."</div></div>
<div class="par"><div class="verse" verse="45"><div class="verse-label">45</div>Pēc tam Viņš iegāja Templī un sāka izdzīt pārdevējus,</div></div>
<div class="par"><div class="verse" verse="46"><div class="verse-label">46</div>sacīdams uz tiem: "Ir rakstīts: Mans nams ir lūgšanas nams, - bet jūs to esat pārvērtuši par laupītāju bedri."</div></div>
<div class="par"><div class="verse" verse="47"><div class="verse-label">47</div>Viņš katru dienu mācīja Templī. Bet augstie priesteri un rakstu mācītāji, arī tie, kas stāvēja tautas priekšgalā, domāja par to, kā Viņu nomaitāt,</div></div>
<div class="par"><div class="verse" verse="48"><div class="verse-label">48</div>bet nezināja, kā to darīt, jo visa tauta Viņam bija pieķērusies un klausīja Viņu.</div></div>
    </body>
</html>
