
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Kad nu Viņš visus Savus vārdus ļaudīm bija pabeidzis, tad Viņš iegāja Kapernaumā.</div></div>
<div class="par"><div class="verse" verse="2"><div class="verse-label">2</div>Tur kāda virsnieka kalps, kas tam bija mīļš, gulēja slims uz miršanu.</div></div>
<div class="par"><div class="verse" verse="3"><div class="verse-label">3</div>Dabūjis dzirdēt par Jēzu, tas nosūtīja pie Viņa jūdu vecajus un Viņu lūdza, lai nāktu viņa kalpu dziedināt.</div></div>
<div class="par"><div class="verse" verse="4"><div class="verse-label">4</div>Un, pie Jēzus nogājuši, tie Viņu mīļi lūdza, sacīdami: "Viņš ir vērts, ka Tu viņu paklausi,</div></div>
<div class="par"><div class="verse" verse="5"><div class="verse-label">5</div>jo viņš mīl mūsu tautu un mums ir uzcēlis šo sinagogu."</div></div>
<div class="par"><div class="verse" verse="6"><div class="verse-label">6</div>Un Jēzus gāja tiem līdzi; bet, kad Viņš vairs nebija tālu no tā nama, tad virsnieks sūtīja draugus pie Viņa un lika Viņam sacīt: "Kungs, nepūlies, jo es neesmu cienīgs, ka Tu nāc zem mana jumta.</div></div>
<div class="par"><div class="verse" verse="7"><div class="verse-label">7</div>Tāpēc arī es pats neesmu turējis sevi par cienīgu nākt pie Tevis; bet saki tik vienu vārdu, tad mans kalps kļūs vesels.</div></div>
<div class="par"><div class="verse" verse="8"><div class="verse-label">8</div>Jo arī es esmu cilvēks, kas stāv zem priekšniecības, un man ir padoti kareivji, un, ja es kādam saku: ej, - tad viņš iet; un otram: nāc, - tad viņš nāk; un savam kalpam: dari to, - tad viņš dara."</div></div>
<div class="par"><div class="verse" verse="9"><div class="verse-label">9</div>Bet Jēzus, to dzirdējis, par viņu brīnījās un, pagriezies uz ļaudīm, kas Viņam gāja līdzi, sacīja: "Es jums saku: tādu ticību Es pat Israēla ļaudīs neesmu atradis."</div></div>
<div class="par"><div class="verse" verse="10"><div class="verse-label">10</div>Un tie, kas bija sūtīti, atgriezušies mājās, atrada kalpu veselu.</div></div>
<div class="par"><div class="verse" verse="11"><div class="verse-label">11</div>Un pēc tam Viņš gāja uz pilsētu, vārdā Naine, un Viņa mācekļi un daudz ļaužu gāja Viņam līdzi.</div></div>
<div class="par"><div class="verse" verse="12"><div class="verse-label">12</div>Bet, kad Viņš bija tuvu pie pilsētas vārtiem, lūk, tad iznesa mironi, kas bija savas mātes vienīgais dēls, un tā bija atraitne, un liels pulks pilsētnieku tai gāja līdzi.</div></div>
<div class="par"><div class="verse" verse="13"><div class="verse-label">13</div>Un, to redzējis, Tas Kungs par to iežēlojās un tai sacīja: "Neraudi!"</div></div>
<div class="par"><div class="verse" verse="14"><div class="verse-label">14</div>Un piegājis Viņš aizskāra zārku, un nesēji apstājās, un Viņš sacīja: "Jaunekli, Es tev saku: celies augšā!"</div></div>
<div class="par"><div class="verse" verse="15"><div class="verse-label">15</div>Un mironis cēlās sēdus un sāka runāt, un Viņš to atdeva viņa mātei.</div></div>
<div class="par"><div class="verse" verse="16"><div class="verse-label">16</div>Tad izbailes pārņēma visus, un tie slavēja Dievu, sacīdami: "Liels pravietis mūsu starpā ir cēlies, - un: Dievs Savus ļaudis uzlūkojis."</div></div>
<div class="par"><div class="verse" verse="17"><div class="verse-label">17</div>Un šī slava par Viņu izpaudās pa visu Jūdeju un pa visu apkārtni.</div></div>
<div class="par"><div class="verse" verse="18"><div class="verse-label">18</div>Jānim viņa mācekļi paziņoja visu, kas noticis.</div></div>
<div class="par"><div class="verse" verse="19"><div class="verse-label">19</div>Un Jānis ataicināja divus no saviem mācekļiem un tos sūtīja pie Jēzus, lai tie Viņu jautātu: "Vai Tu esi Tas, kam būs nākt, jeb vai mums būs citu gaidīt?"</div></div>
<div class="par"><div class="verse" verse="20"><div class="verse-label">20</div>Bet šie vīri, pie Viņa nogājuši, sacīja: "Jānis Kristītājs mūs sūtījis pie Tevis, lai mēs Tevi jautātu: vai Tu esi Tas, kam būs nākt, jeb vai mums būs citu gaidīt?"</div></div>
<div class="par"><div class="verse" verse="21"><div class="verse-label">21</div>Bet tanī brīdī Viņš daudzus dziedināja no sērgām un sāpēm un ļauniem gariem, un daudziem akliem Viņš dāvināja gaismu.</div></div>
<div class="par"><div class="verse" verse="22"><div class="verse-label">22</div>Un Jēzus atbildēdams tiem sacīja: "Eita un atsakait Jānim, ko esat redzējuši un dzirdējuši: aklie redz, tizlie iet, spitālīgie top šķīsti, kurlie dzird, miroņi ceļas augšām, nabagiem sludina prieka vēsti;</div></div>
<div class="par"><div class="verse" verse="23"><div class="verse-label">23</div>un svētīgs ir, kas pie Manis neapgrēcinājas."</div></div>
<div class="par"><div class="verse" verse="24"><div class="verse-label">24</div>Kad nu Jāņa vēstneši bija aizgājuši, Viņš sāka uz ļaudīm runāt par Jāni: "Ko jūs gājāt tuksnesī skatīties? Vai niedri, ko vējš šauba?</div></div>
<div class="par"><div class="verse" verse="25"><div class="verse-label">25</div>Jeb ko gājāt redzēt? Vai cilvēku, apģērbtu mīkstās drēbēs? Lūk, tie, kas dārgās drānās un pilnībā dzīvo, ir ķēniņa namos.</div></div>
<div class="par"><div class="verse" verse="26"><div class="verse-label">26</div>Jeb ko gājāt redzēt? Vai pravieti? Tiešām Es jums saku: vairāk nekā pravieti.</div></div>
<div class="par"><div class="verse" verse="27"><div class="verse-label">27</div>Šis ir tas, par ko rakstīts: redzi, Es sūtu Savu eņģeli Tavā priekšā, lai tas sataisa ceļu Tavā priekšā.</div></div>
<div class="par"><div class="verse" verse="28"><div class="verse-label">28</div>Jo Es jums saku: no visiem, kas dzimuši no sievām, neviens pravietis nav lielāks par Jāni Kristītāju; bet vismazākais Dieva valstībā ir lielāks par viņu."</div></div>
<div class="par"><div class="verse" verse="29"><div class="verse-label">29</div>Un visi ļaudis, kas Viņu dzirdēja, pat muitnieki, apliecināja, ka Dievs ir taisns, likdamies kristīties ar Jāņa kristību.</div></div>
<div class="par"><div class="verse" verse="30"><div class="verse-label">30</div>Tikai farizeji un bauslības mācītāji ir nicinājuši Dieva padomu viņu pašu labā, palikuši viņa nekristīti.</div></div>
<div class="par"><div class="verse" verse="31"><div class="verse-label">31</div>"Kam Es šīs paaudzes ļaudis līdzināšu, kam viņi ir līdzīgi?</div></div>
<div class="par"><div class="verse" verse="32"><div class="verse-label">32</div>Viņi ir līdzīgi bērniem, kas sēž tirgus laukumā, un cits citam uzsauc un saka: mēs jums esam stabulējuši, un jūs neesat dejojuši; mēs esam jums dziedājuši raudu dziesmas, un jūs neesat raudājuši.</div></div>
<div class="par"><div class="verse" verse="33"><div class="verse-label">33</div>Jo nāca Jānis Kristītājs, neēda maizi un nedzēra vīnu, un jūs sacījāt: viņam ir ļauns gars.</div></div>
<div class="par"><div class="verse" verse="34"><div class="verse-label">34</div>Nāca Cilvēka Dēls, ēda un dzēra, un jūs sakāt: redzi, šis cilvēks ir negausis un vīna dzērājs, muitnieku un grēcinieku draugs.</div></div>
<div class="par"><div class="verse" verse="35"><div class="verse-label">35</div>Taču gudrību attaisnojuši visi viņas bērni."</div></div>
<div class="par"><div class="verse" verse="36"><div class="verse-label">36</div>Bet kāds no farizejiem Viņu lūdza, lai Viņš pie tā ēstu, un Viņš, iegājis farizeja namā, apsēdās.</div></div>
<div class="par"><div class="verse" verse="37"><div class="verse-label">37</div>Un redzi, tanī pilsētā kāda sieva, kas bija grēciniece, dzirdējusi, ka Viņš sēžot farizeja namā pie galda, atnesa alabastra trauciņu ar svaidāmo eļļu</div></div>
<div class="par"><div class="verse" verse="38"><div class="verse-label">38</div>un stāvēja aiz Viņa pie Viņa kājām, raudāja un iesāka slacināt Viņa kājas ar savām asarām un nožāvēja ar saviem matiem, un skūpstīja Viņa kājas un tās svaidīja ar eļļu.</div></div>
<div class="par"><div class="verse" verse="39"><div class="verse-label">39</div>Bet farizejs, kas Viņu bija aicinājis, to redzēdams, runāja pats pie sevis: "Ja šis būtu pravietis, tad Viņš zinātu, kas šī sieva tāda ir, kas Viņu aizskar; jo tā ir grēciniece."</div></div>
<div class="par"><div class="verse" verse="40"><div class="verse-label">40</div>Un Jēzus, to uzrunādams, sacīja: "Sīmani, Man tev kas jāsaka." Viņš atbildēja: "Mācītāj, saki."</div></div>
<div class="par"><div class="verse" verse="41"><div class="verse-label">41</div>Jēzus sacīja: "Kādam naudas aizdevējam bija divi parādnieki, viens tam bija parādā pieci simti denāriju un otrs piecdesmit.</div></div>
<div class="par"><div class="verse" verse="42"><div class="verse-label">42</div>Kad nu tie nespēja atdot, viņš abiem atlaida parādu. Kurš no abiem to vairāk mīlēs?"</div></div>
<div class="par"><div class="verse" verse="43"><div class="verse-label">43</div>Bet Sīmanis atbildēdams sacīja: "Man šķiet, tas, kam viņš vairāk atlaidis." Bet Viņš tam sacīja: "Tu pareizi esi spriedis."</div></div>
<div class="par"><div class="verse" verse="44"><div class="verse-label">44</div>Un, pagriezies pie sievas, Viņš sacīja Sīmanim: "Vai tu redzi šo sievu? Es nācu tavā namā, tu Man ūdeni neesi devis Manām kājām, bet šī savām asarām Manas kājas slacījusi un ar saviem matiem nožāvējusi.</div></div>
<div class="par"><div class="verse" verse="45"><div class="verse-label">45</div>Tu Mani neesi skūpstījis, bet šī, kamēr Es še esmu, nav mitējusies skūpstīt Manas kājas.</div></div>
<div class="par"><div class="verse" verse="46"><div class="verse-label">46</div>Ar eļļu tu neesi svaidījis manu galvu, bet šī ar svaidāmo eļļu ir svaidījusi Manas kājas.</div></div>
<div class="par"><div class="verse" verse="47"><div class="verse-label">47</div>Tādēļ Es tev saku: viņas grēki, kuru bija daudz, ir piedoti, jo tā daudz mīlējusi; bet, kam maz piedod, tas mīl maz."</div></div>
<div class="par"><div class="verse" verse="48"><div class="verse-label">48</div>Un Viņš tai sacīja: "Tev tavi grēki piedoti."</div></div>
<div class="par"><div class="verse" verse="49"><div class="verse-label">49</div>Un tie, kas līdz pie galda sēdēja, sāka pie sevis runāt: "Kas Tas tāds, kas pat grēkus piedod?"</div></div>
<div class="par"><div class="verse" verse="50"><div class="verse-label">50</div>Bet Viņš sacīja uz sievu: "Tava ticība tev palīdzējusi, ej ar mieru."</div></div>
    </body>
</html>
