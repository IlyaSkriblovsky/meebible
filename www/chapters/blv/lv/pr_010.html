
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Šie ir Salamana izteicieni. - Prātīgs dēls ir tēva prieks, bet negudrs dēls ir savas mātes sirdēsti.</div></div>
<div class="par"><div class="verse" verse="2"><div class="verse-label">2</div>Netaisna manta neko nepalīdz, bet taisnīgums glābj no nāves.</div></div>
<div class="par"><div class="verse" verse="3"><div class="verse-label">3</div>Tas Kungs neliek taisnā dvēselei badu ciest, bet Viņš noraida bezdievīgo iekāres.</div></div>
<div class="par"><div class="verse" verse="4"><div class="verse-label">4</div>Gausas rokas dara nabagu, bet čaklas rokas dara bagātu.</div></div>
<div class="par"><div class="verse" verse="5"><div class="verse-label">5</div>Kas vasarā sakrāj, ir gudrs, bet, kas ražas ievākšanas laikā guļ, paliek kaunā.</div></div>
<div class="par"><div class="verse" verse="6"><div class="verse-label">6</div>Taisna cilvēka galvu vainago svētība, bet bezdievīgo izteicienus apklusinās viņu noziegumu sekas.</div></div>
<div class="par"><div class="verse" verse="7"><div class="verse-label">7</div>Atcere par taisnajiem paliek svētīgā piemiņā, bet bezdievīgo vārds iznīks.</div></div>
<div class="par"><div class="verse" verse="8"><div class="verse-label">8</div>Kam gudra sirds, tas ievēro baušļus, bet, kam ir nejēgas mute, dabū pērienu.</div></div>
<div class="par"><div class="verse" verse="9"><div class="verse-label">9</div>Kas nevainīgi dzīvo, dzīvo droši, bet, kas staigā netaisnus ceļus, tas atklāsies savā nepievilcīgajā īstenībā.</div></div>
<div class="par"><div class="verse" verse="10"><div class="verse-label">10</div>Kas viltīgi māj ar acīm, sagādā sadzīves grūtības, un, kam nejēgas mute, ies bojā.</div></div>
<div class="par"><div class="verse" verse="11"><div class="verse-label">11</div>Taisnā mute ir dzīvības avots, bet bezdievīgo muti aizbāzīs bēdas.</div></div>
<div class="par"><div class="verse" verse="12"><div class="verse-label">12</div>Naids rada savstarpējas nesaskaņas, bet mīlestība nosedz un izlīdzina visus pārkāpumus.</div></div>
<div class="par"><div class="verse" verse="13"><div class="verse-label">13</div>Prātīga cilvēka lūpās atrodama gudrība, bet ģeķa mugurai piemērota stiba.</div></div>
<div class="par"><div class="verse" verse="14"><div class="verse-label">14</div>Prātīgie glabā savu padomu, bet ar ģeķa muti tuvojas briesmas.</div></div>
<div class="par"><div class="verse" verse="15"><div class="verse-label">15</div>Bagātajam viņa īpašums ir viņa stiprā pils, bet trūcīgos nabadzība dara gandrīz vai neprātīgus.</div></div>
<div class="par"><div class="verse" verse="16"><div class="verse-label">16</div>Taisnajam viņa manta nepieciešama dzīvei, bet bezdievīgais izlieto savus ienākumus grēkiem.</div></div>
<div class="par"><div class="verse" verse="17"><div class="verse-label">17</div>Kas pārmācību pieņem, ir ceļā uz dzīvību, bet, kas neievēro brīdinājumu, tas maldās.</div></div>
<div class="par"><div class="verse" verse="18"><div class="verse-label">18</div>Nepatiesas un viltīgas mutes slēpj sevī naidu, un, kas otru aprunā un otram niknu slavu ceļ, ir nejēga.</div></div>
<div class="par"><div class="verse" verse="19"><div class="verse-label">19</div>Kur daudz vārdu, tur neiztiek bez grēka, bet, kas savu muti savalda, ir gudrs.</div></div>
<div class="par"><div class="verse" verse="20"><div class="verse-label">20</div>Taisnīgā cilvēka mēle ir krāšņs sudrabs, bet bezdievja sirds nav itin nekas.</div></div>
<div class="par"><div class="verse" verse="21"><div class="verse-label">21</div>Taisnā lūpas gana daudzus, bet nejēgas nomirs aiz savas neprātības.</div></div>
<div class="par"><div class="verse" verse="22"><div class="verse-label">22</div>Tā Kunga svētība dara cilvēku bagātu bez sevišķām viņa paša pūlēm.</div></div>
<div class="par"><div class="verse" verse="23"><div class="verse-label">23</div>Ģeķim prieks ļaunu darīt, bet saprātīgs cilvēks priecājas par gudrību.</div></div>
<div class="par"><div class="verse" verse="24"><div class="verse-label">24</div>No kā bezdievīgais baidās, tas tam notiks, un, ko taisnie vēlas, to Viņš tiem piešķirs.</div></div>
<div class="par"><div class="verse" verse="25"><div class="verse-label">25</div>Bezdievīgais ir kā negaisa brāzma, kas pāriet un kuras tad vairs nav; turpretī taisnais pastāv mūžīgi.</div></div>
<div class="par"><div class="verse" verse="26"><div class="verse-label">26</div>Kā etiķis bojā zobus un dūmi acis, tā slinkais kaitē tiem, kas viņu sūta.</div></div>
<div class="par"><div class="verse" verse="27"><div class="verse-label">27</div>Tā Kunga bijāšana vairo cilvēka dienas, bet bezdievīgo gadi top saīsināti.</div></div>
<div class="par"><div class="verse" verse="28"><div class="verse-label">28</div>Taisnīgo gaidas izvērtīsies viņiem par prieku, bet bezdievīgo cerība iznīks.</div></div>
<div class="par"><div class="verse" verse="29"><div class="verse-label">29</div>Tā Kunga ceļš ir sirdsskaidrā stiprums, ļauna darītājus turpretī skars pazudināšana.</div></div>
<div class="par"><div class="verse" verse="30"><div class="verse-label">30</div>Taisnais nekad nešaubīsies, bet bezdievji uz dzīvi zemē nepaliks.</div></div>
<div class="par"><div class="verse" verse="31"><div class="verse-label">31</div>Taisno mute pauž gudrību, bet viltnieku mēle tiks izdeldēta.</div></div>
<div class="par"><div class="verse" verse="32"><div class="verse-label">32</div>Taisno lūpas pauž dziedinātājas atziņas, bet bezdievīgo mutes vārdi stāsta aplamības.</div></div>
    </body>
</html>
