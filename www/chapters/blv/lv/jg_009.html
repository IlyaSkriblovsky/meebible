
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Abimelehs, Jerubbaala dēls, nogāja uz Sihemu pie savas mātes brāļiem un pateica viņiem un visam savas mātes tēva namam:</div></div>
<div class="par"><div class="verse" verse="2"><div class="verse-label">2</div>"Jautājiet visiem Sihemas varasvīriem: kas jums ir labāk - ka pār jums valda septiņdesmit vīru, visi Jerubbaala dēli, vai ka valda viens vienīgs vīrs? - Pieminiet, ka es esmu gan jūsu kauls, gan jūsu miesa."</div></div>
<div class="par"><div class="verse" verse="3"><div class="verse-label">3</div>Kad Sihemas varasvīru klātbūtnē viņa mātes brāļi sacīja tiem visus šos vārdus, tad viņu sirdis nosvērās uz Abimeleha pusi, jo tie sacīja: "Viņš taču ir mūsu brālis."</div></div>
<div class="par"><div class="verse" verse="4"><div class="verse-label">4</div>Un tie viņam izsniedza septiņdesmit sudraba seķeļus no Baal-Berīta svētnīcas, un par tiem Abimelehs saderēja visādus neliešus un neuzticamus ļaudis, kas viņam sekoja.</div></div>
<div class="par"><div class="verse" verse="5"><div class="verse-label">5</div>Pēc tam viņš nonāca Ofrā, sava tēva namā, un nokāva savus brāļus, Jerubbaala dēlus, septiņdesmit vīrus uz viena vienīga akmens; bet Jotāms, Jerubbaala jaunākais dēls, paglābās, jo viņš bija paslēpies.</div></div>
<div class="par"><div class="verse" verse="6"><div class="verse-label">6</div>Tad sapulcējās visi Sihemas varasvīri un viss Bet-Millas pulks, un tie visi devās kopā un iecēla Abimelehu par ķēniņu pie piemiņas ozola, kas ir tuvu pie Sihemas.</div></div>
<div class="par"><div class="verse" verse="7"><div class="verse-label">7</div>Kad to pateica Jotāmam, tad viņš cēlās un devās Garicima kalna virsotnē, nostājās un pacēla savu balsi, sauca un sacīja: "Uzklausiet mani, jūs Sihemas varasvīri, tad Dievs arī jūs klausīs!</div></div>
<div class="par"><div class="verse" verse="8"><div class="verse-label">8</div>Sanākt reiz sanāca koki, lai sev svaidītu ķēniņu, un tie sacīja eļļas kokam: valdi jel tu pār mums kā ķēniņš!</div></div>
<div class="par"><div class="verse" verse="9"><div class="verse-label">9</div>Bet eļļas koks tiem atbildēja: vai man likt iet zudumā savam taukumam, par ko Dievs un cilvēki mani slavē, un es tad lai noietu un līgotos pāri koku galotnēm?</div></div>
<div class="par"><div class="verse" verse="10"><div class="verse-label">10</div>Tad koki teica vīģes kokam: nāc tu, esi mūsu ķēniņš!</div></div>
<div class="par"><div class="verse" verse="11"><div class="verse-label">11</div>Bet vīģes koks tiem sacīja: vai lai es atstāju savu saldumu sulā un savus labos augļus, kas ir tik jauki, un lai noietu un līgotos pāri citiem kokiem?</div></div>
<div class="par"><div class="verse" verse="12"><div class="verse-label">12</div>Tad koki sacīja vīna kokam: nāc tu un topi mums par ķēniņu!</div></div>
<div class="par"><div class="verse" verse="13"><div class="verse-label">13</div>Bet vīna koks tiem atbildēja: vai lai es atstāju savu vīna svaigo sulu, kas ielīksmo kā dievus, tā cilvēkus, un lai noietu un līgotos pāri citiem kokiem?</div></div>
<div class="par"><div class="verse" verse="14"><div class="verse-label">14</div>Tad visi koki uzrunāja dzēlīgo ērkšķu krūmu: nāc tu un esi ķēniņš pār mums!</div></div>
<div class="par"><div class="verse" verse="15"><div class="verse-label">15</div>Tad ērkšķu krūms atbildēja pārējiem kokiem: kad jūs patiešām mani gribat svaidīt sev par ķēniņu, tad nāciet un uzticieties manai paēnai. Bet, ja jūs to nedarīsit, tad lai no ērkšķu krūma izšaujas uguns, un lai tā aprij Libanona ciedrus!</div></div>
<div class="par"><div class="verse" verse="16"><div class="verse-label">16</div>Tad nu tagad, ja jūs esat godīgi un nevainojami rīkojušies, ieceldami Abimelehu par ķēniņu, un ja jūs esat labu vien darījuši Jerubbaalam un viņa namam, un ja jūs esat tā darījuši, kā viņa rokas būtu to pelnījušas, -</div></div>
<div class="par"><div class="verse" verse="17"><div class="verse-label">17</div>jo mans tēvs ir jūsu dēļ vedis karus, viņš jūsu dēļ ir bijis labprātīgi ar mieru ziedot savu dzīvību un jūs ir izglābis no Midiāna rokas,</div></div>
<div class="par"><div class="verse" verse="18"><div class="verse-label">18</div>kurpretī jūs šodien esat sacēlušies pret mana tēva namu un esat nogalinājuši viņa dēlus, septiņdesmit vīrus uz viena akmens, un esat iecēluši Abimelehu, kalpones dēlu, par ķēniņu Sihemas varasvīriem, tāpēc ka viņš ir jūsu brālis, -</div></div>
<div class="par"><div class="verse" verse="19"><div class="verse-label">19</div>ja jūs tiešām esat rīkojušies godīgi un taisnīgi ar Jerubbaalu un viņa namu, tad vēlu jums no sirds priecāties par Abimelehu, un arī viņš lai būtu līksms par jums.</div></div>
<div class="par"><div class="verse" verse="20"><div class="verse-label">20</div>Bet, ja ne, tad lai uguns iziet no Abimeleha un lai aprij Sihemas varasvīrus un pils iemītniekus, un lai uguns iziet arī no Sihemas varasvīriem un no pils un aprij Abimelehu!"</div></div>
<div class="par"><div class="verse" verse="21"><div class="verse-label">21</div>Tad Jotāms steidzīgi bēga un glābās, nokļūdams Beērā, un tur viņš dzīvoja, baidīdamies no sava brāļa Abimeleha un turēdamies tālu no viņa.</div></div>
<div class="par"><div class="verse" verse="22"><div class="verse-label">22</div>Kad nu Abimelehs bija trīs gadus valdījis pār Israēlu,</div></div>
<div class="par"><div class="verse" verse="23"><div class="verse-label">23</div>tad Dievs deva ļaunu prātu Abimeleha un Sihemas varasvīru starpā, tā ka Sihemas varasvīri lauza uzticību Abimeleham un atstājās no viņa.</div></div>
<div class="par"><div class="verse" verse="24"><div class="verse-label">24</div>Tas notika tādēļ, lai viņa varmācība, kas bija nodarīta septiņdesmit Jerubbaala dēliem, kristu uz viņu un viņu asinis lai nāktu pār Abimelehu, viņu brāli, kas tos pats bija nogalinājis, un lai tās nāktu arī pār Sihemas varasvīriem, kuri bija stiprinājuši viņa rokas, lai viņš nokautu savus brāļus.</div></div>
<div class="par"><div class="verse" verse="25"><div class="verse-label">25</div>Lai noskaņotu ļaudis pret Abimelehu, Sihemas varasvīri novietoja kalnos paslēptus laupītājus. Tiem vajadzēja aplaupīt ikvienu ceļa gājēju. Tas tika paziņots Abimeleham.</div></div>
<div class="par"><div class="verse" verse="26"><div class="verse-label">26</div>Toreiz Gaāls, Ebeda dēls, nāca ar saviem brāļiem, lai apmestos Sihemā, un Sihemas varasvīri viņam uzticējās.</div></div>
<div class="par"><div class="verse" verse="27"><div class="verse-label">27</div>Reiz tie izgāja ārā uz lauka un nolasīja vīna dārzus, izspieda sulu un svinēja prieka svētkus, tad tie devās sava dieva namā, ēda un dzēra un lādēja Abimelehu.</div></div>
<div class="par"><div class="verse" verse="28"><div class="verse-label">28</div>Tad Gaāls, Ebeda dēls, sacīja: "Kas gan ir Abimelehs, un kas esam mēs, sihemieši, ka mums viņam jākalpo? Vai viņš nav Jerubbaala dēls un Zebuls viņa pilnvarotais? Vai viņam nevajadzētu kalpot Hemora, Sihemas tēva, vīriem? Kādēļ tad mums ir jākalpo viņam?</div></div>
<div class="par"><div class="verse" verse="29"><div class="verse-label">29</div>Ak, kaut šī tauta būtu manā vadībā, gan tad es izdzītu Abimelehu!" Un Abimeleham viņš teica: "Pastiprini savu karaspēku un nāc laukā!"</div></div>
<div class="par"><div class="verse" verse="30"><div class="verse-label">30</div>Kad nu Zebuls, pilsētas virspavēlnieks, šos Gaāla, Ebeda dēla, vārdus dzirdēja, tad viņam sametās dusmas.</div></div>
<div class="par"><div class="verse" verse="31"><div class="verse-label">31</div>Viņš slepeni nosūtīja ziņnešus pie Abimeleha uz Arūmu un vēstīja: "Redzi, Gaāls, Ebeda dēls, ar saviem brāļiem ir atnākuši uz Sihemu, un tagad tie sakūda pilsētu pret tevi.</div></div>
<div class="par"><div class="verse" verse="32"><div class="verse-label">32</div>Tādēļ celies tu un arī tie karavīri, kas ir pie tevis, nakts laikā un apmeties tīrumu aizsegā.</div></div>
<div class="par"><div class="verse" verse="33"><div class="verse-label">33</div>Bet rīt agri, saulei lecot, celies un uzbrūc pilsētai. Un redzi, kad viņš ar karavīriem, kas turas pie viņa, izietu tev pretī, tad tu varētu darīt, kā tava roka to atrod par iespējamu."</div></div>
<div class="par"><div class="verse" verse="34"><div class="verse-label">34</div>Tad Abimelehs ar karavīru saimi, kas bija pie viņa, cēlās naktī, devās ceļā tīrumu aizsegā un četros pulkos ielenca Sihemu.</div></div>
<div class="par"><div class="verse" verse="35"><div class="verse-label">35</div>Bet Gaāls, Egeda dēls, iznāca laukā un nostājās pilsētas vārtos; tad Abimelehs un visi tie, kas bija pie viņa, cēlās ārā no paslēptuves.</div></div>
<div class="par"><div class="verse" verse="36"><div class="verse-label">36</div>Tiklīdz Gaāls ieraudzīja šos ļaudis, viņš teica Zebulam: "Redzi, tur taču kareivji dodas lejup no kalnu virsotnēm!" Bet Zebuls viņam saka: "Kalnu ēnas tev šķiet vīri esam."</div></div>
<div class="par"><div class="verse" verse="37"><div class="verse-label">37</div>Gaāls tomēr nerimās un teica: "Nē, tie ir karavīri, kas nāk lejup, un tur ir vēl viens pulks karavīru, kas nāk pa ceļu no Burvju ozoliem."</div></div>
<div class="par"><div class="verse" verse="38"><div class="verse-label">38</div>Tad Zebuls viņam sacīja: "Kur nu tagad ir tava mute, ar ko tu teici: kas ir Abimelehs, ka mums būs viņam kalpot labu prātu? Vai tā nav tā tauta, par kuru tu ņirgājies? Izej nu tagad ārā un karo pret viņiem!"</div></div>
<div class="par"><div class="verse" verse="39"><div class="verse-label">39</div>Un Gaāls izgāja Sihemas varasvīru priekšgalā un karoja pret Abimelehu.</div></div>
<div class="par"><div class="verse" verse="40"><div class="verse-label">40</div>Un Abimelehs to vajāja, un tas bēga no viņa, un daudzi krita, un nokautie gulēja līdz pat pilsētas vārtiem.</div></div>
<div class="par"><div class="verse" verse="41"><div class="verse-label">41</div>Tad Abimelehs atgriezās Arumā, bet Zebuls izdzina Gaālu un viņa brāļus, ka tie nepalika dzīvot Sihemā.</div></div>
<div class="par"><div class="verse" verse="42"><div class="verse-label">42</div>Un notika nākamajā dienā, ka ļaudis izgāja tīrumā, un tas tika paziņots Abimeleham.</div></div>
<div class="par"><div class="verse" verse="43"><div class="verse-label">43</div>Tad viņš sapulcināja savu karaspēku, sadalīja to trijos pulkos un tos paslēpa laukos. Un, kad viņš vēroja, ka tauta pašreiz nāk laukā no pilsētas, tad viņš devās pret tiem cīņā un tos apkāva.</div></div>
<div class="par"><div class="verse" verse="44"><div class="verse-label">44</div>Un Abimelehs un tie pulki, kas pie viņa bija, devās tālāk uz priekšu un apstājās pie pilsētas vārtiem, bet divi pulki uzbruka visiem tiem, kas atradās laukā, un arī tos nogalināja.</div></div>
<div class="par"><div class="verse" verse="45"><div class="verse-label">45</div>Tā Abimelehs karoja pret pilsētu visu dienu, un viņš arī ieņēma pilsētu un nokāva visus ļaudis, kas atradās pilsētā, un, nopostījis pilsētu, pārkaisīja to ar sāli.</div></div>
<div class="par"><div class="verse" verse="46"><div class="verse-label">46</div>Kad visi Sihemas pils iemītnieki to dzirdēja, tad tie gāja Derības dieva nama tornī.</div></div>
<div class="par"><div class="verse" verse="47"><div class="verse-label">47</div>Un, tiklīdz Abimeleham tika paziņots, ka visi Sihemas pils varasvīri ir sapulcējušies vienkopus,</div></div>
<div class="par"><div class="verse" verse="48"><div class="verse-label">48</div>tad Abimelehs devās ar visu savu karaspēku, kas bija pie viņa, augšup Salmona kalnā. Tur Abimelehs ņēma savā rokā cirvi, nocirta kāda koka zaru, uzcēla un uzlika to uz saviem pleciem; tad viņš sacīja tai tautai, kas bija pie viņa: "Ko jūs redzat mani darām, to steigšus darait arī jūs, tāpat kā es!"</div></div>
<div class="par"><div class="verse" verse="49"><div class="verse-label">49</div>Tad arī visi ļaudis nocirta pa zaram un sekoja Abimeleham. Viņi nolika zarus pie stiprā torņa un aizdedzināja tos ar uguni; tā nomira visi Sihemas pils ļaudis, ap tūkstoš vīru un sievu.</div></div>
<div class="par"><div class="verse" verse="50"><div class="verse-label">50</div>Tad Abimelehs devās pret Tebecu, uzcēla savas teltis tai visapkārt un ieņēma to.</div></div>
<div class="par"><div class="verse" verse="51"><div class="verse-label">51</div>Bet pilsētas vidū atradās stiprs nocietinājums, tur sabēga visi vīri un visas sievas, un visi pilsētas varasvīri; un tie visu aiz sevis noslēdza un uzkāpa uz torņa jumta.</div></div>
<div class="par"><div class="verse" verse="52"><div class="verse-label">52</div>Kad nu Abimelehs bija tuvu nocietinājumam, tad viņš devās pret to uzbrukumā un izlauzās līdz cietokšņa durvīm, lai tās sadedzinātu ar uguni.</div></div>
<div class="par"><div class="verse" verse="53"><div class="verse-label">53</div>Bet tad kāda sieva nometa virsējo dzirnu akmeni uz Abimeleha galvu, un tas sadragāja viņa galvaskausu.</div></div>
<div class="par"><div class="verse" verse="54"><div class="verse-label">54</div>Tad viņš steidzīgi piesauca savu puisi ieroču nesēju un pavēlēja tam: "Izvelc savu zobenu un nonāvē mani, lai par mani nesaka, ka kāda sieva mani nonāvējusi!" Un viņa ieroču nesējs to nodūra, un tā tas nomira.</div></div>
<div class="par"><div class="verse" verse="55"><div class="verse-label">55</div>Kad Israēla vīri redzēja, ka Abimelehs bija kritis, tad tie atgriezās ikviens savās mājās.</div></div>
<div class="par"><div class="verse" verse="56"><div class="verse-label">56</div>Tā Dievs atmaksāja Abimeleha ļauno darbu, ko viņš bija nodarījis savam tēvam, nokaudams savus septiņdesmit brāļus.</div></div>
<div class="par"><div class="verse" verse="57"><div class="verse-label">57</div>Un visiem tiem ļauniem darbiem, ko Sihemas vīri bija nodarījuši, Dievs lika krist atpakaļ uz viņu galvām, un tā piepildījās Jotāma, Jerubbaala dēla, lāsts.</div></div>
    </body>
</html>
