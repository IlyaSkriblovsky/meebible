
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Tad naamatietis Cofars atbildēja un sacīja:</div></div>
<div class="par"><div class="verse" verse="2"><div class="verse-label">2</div>"Vai šī vārdu plūsma lai paliek bez atbildes, un vai lai šim valodīgajam vīram būtu taisnība?</div></div>
<div class="par"><div class="verse" verse="3"><div class="verse-label">3</div>Vai lai tavas bezjēgas valodas dēļ vīri klusē, ka tu vari izteikt apvainojumus, un nevaid, kas tevi apkaunina?!</div></div>
<div class="par"><div class="verse" verse="4"><div class="verse-label">4</div>Tu gan apgalvo: mana mācība ir skaidra, un Tavās acīs es biju šķīsts!</div></div>
<div class="par"><div class="verse" verse="5"><div class="verse-label">5</div>Bet kā būtu, ja Dievs kādu vārdu pasacītu un ja Viņš Savas lūpas atvērtu pret tevi?</div></div>
<div class="par"><div class="verse" verse="6"><div class="verse-label">6</div>Tad Viņš gan tev atklātu gudrības un atziņu apslēptos dziļumus, cik vispusīgi tie ir īstu zināšanu ziņā, tad tu saprastu, ka Dievs nepieskaita tev par ļaunu vēl visus tavus grēku parādus!</div></div>
<div class="par"><div class="verse" verse="7"><div class="verse-label">7</div>Vai tad tu vari izprast Dieva apslēptos dziļumus vai pacelties līdz paša Visuvarenā pilnībai?</div></div>
<div class="par"><div class="verse" verse="8"><div class="verse-label">8</div>Tā ir tik augsta kā debesis - ko tu tur sasniegsi? Dziļāka nekā elle - cik tālu tur sniedzas tavas zināšanas?</div></div>
<div class="par"><div class="verse" verse="9"><div class="verse-label">9</div>Tās garums ir garāks nekā zeme; tās platums platāks nekā jūra.</div></div>
<div class="par"><div class="verse" verse="10"><div class="verse-label">10</div>Kad Viņš uzbrūk un gūsta un sauc kādu tiesas priekšā, kas Viņam to liegs?</div></div>
<div class="par"><div class="verse" verse="11"><div class="verse-label">11</div>Taisni Viņš pazīst neliešus, Viņš redz negantību, pat neveltīdams tai sevišķu uzmanību.</div></div>
<div class="par"><div class="verse" verse="12"><div class="verse-label">12</div>Te jau pat tukšgalvim jākļūst prāta pilnam un pat meža ēzelim jāpārdzimst par cilvēku.</div></div>
<div class="par"><div class="verse" verse="13"><div class="verse-label">13</div>Ja nu tu pats savu sirdi saved kārtībā un gribētu plaši izplest savas rokas pret Viņu,</div></div>
<div class="par"><div class="verse" verse="14"><div class="verse-label">14</div>ja tu ļaunumu ar savu paša spēku turi tālu nost no sevis un ja tu savā teltī nedod vietas nekādai netaisnībai,</div></div>
<div class="par"><div class="verse" verse="15"><div class="verse-label">15</div>tad tādā brīdī tu gan savu vaigu bez vainas apziņas varētu pacelt, tu stāvētu nesatricināms, kā no vara izliets, tev ne no kā nebūtu jābīstas,</div></div>
<div class="par"><div class="verse" verse="16"><div class="verse-label">16</div>jo tad tu aizmirstu savas grūtības un ciešanas un atminoties tās tev šķistu kā ūdens, kas aiztecējis.</div></div>
<div class="par"><div class="verse" verse="17"><div class="verse-label">17</div>Un tava dzīve tev būtu gaišāka nekā pusdiena, un, ja tevi kādreiz apņemtu tumsa, tā būs kā rīta gaisma.</div></div>
<div class="par"><div class="verse" verse="18"><div class="verse-label">18</div>Tu būsi iepriecināts ar to, ka tev vēl ir cerība, un, apskatoties visapkārt, tu jutīsies atbrīvots no bēdām un rūpēm, un tu varēsi mierīgi dusēt.</div></div>
<div class="par"><div class="verse" verse="19"><div class="verse-label">19</div>Tā tu gulēsi, un neviena nebūs, kas tevi izbiedē, un daudzi meklēs tavu atbalstu un tev glaimos.</div></div>
<div class="par"><div class="verse" verse="20"><div class="verse-label">20</div>Bet bezdievīgo acis izīgs: patvērums tiem iet bojā, un viņu cerība uz dzīvi iznīkst, un vienīgā cerība paliek - izlaist garu."</div></div>
    </body>
</html>
