
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Redziet, to visu manas acis ir redzējušas, manas ausis to ir dzirdējušas, tās to ir apjautušas.</div></div>
<div class="par"><div class="verse" verse="2"><div class="verse-label">2</div>Ko jūs zināt, to arīdzan es zinu, es neesmu mazāk nozīmīgs kā jūs.</div></div>
<div class="par"><div class="verse" verse="3"><div class="verse-label">3</div>Patiesi, vienīgi uz to Visuvareno es gribētu runāt; mana vēlēšanās ir tiesāties ar Dievu.</div></div>
<div class="par"><div class="verse" verse="4"><div class="verse-label">4</div>Tiešām, jūs neesat nekas vairāk kā melu izgudrotāji, jūs visi esat nederīgi ārsti.</div></div>
<div class="par"><div class="verse" verse="5"><div class="verse-label">5</div>Ak, kaut jel jūs pavisam klusētu, tad to jums varētu atzīt par īstu gudrību!</div></div>
<div class="par"><div class="verse" verse="6"><div class="verse-label">6</div>Klausiet manu attaisnošanos; uzmaniet manas mutes iebildumus!</div></div>
<div class="par"><div class="verse" verse="7"><div class="verse-label">7</div>Jeb vai jūs viltu gribat nest Dieva priekšā un Viņam melosit?</div></div>
<div class="par"><div class="verse" verse="8"><div class="verse-label">8</div>Vai jūs Viņu gribat aizbildināt un būt Dievam aizstāvji?</div></div>
<div class="par"><div class="verse" verse="9"><div class="verse-label">9</div>Vai tad būs labi, ja Viņš jūs caurcaurēm pārbaudīs, jeb vai jūs varat Viņu tā vieglprātīgi vilt, kā nereti parasts pievilt cilvēkus?</div></div>
<div class="par"><div class="verse" verse="10"><div class="verse-label">10</div>Ar visu stingrību jau gan Viņš jūs sodītu, ja jūs slepeni būtu nostājušies Viņa pusē.</div></div>
<div class="par"><div class="verse" verse="11"><div class="verse-label">11</div>Vai Viņa parādīšanās vien un nostāšanās augstu pāri par jums jūs galīgi neapmulsinātu, un vai jūs nepārņemtu bailes Viņa priekšā?</div></div>
<div class="par"><div class="verse" verse="12"><div class="verse-label">12</div>Jūsu atziņu izpaudumi ir tik nesaturīgi kā pelni, un jūsu nocietinājumi ir vienkārši mālu savēlumi!</div></div>
<div class="par"><div class="verse" verse="13"><div class="verse-label">13</div>Kaut reizi esiet klusi manā priekšā, es taču arī gribu runāt, lai pār mani nāktu kas nākdams!</div></div>
<div class="par"><div class="verse" verse="14"><div class="verse-label">14</div>Kālab man savu miesu iemiegt savos zobos un savu dvēseli nest vaļēji savās rokās?</div></div>
<div class="par"><div class="verse" verse="15"><div class="verse-label">15</div>Viņš jau mani tā kā tā nokaus, man nav uz Viņu nekas vairs ko cerēt, tikai savus ceļus es gribu Viņa vaiga priekšā aizstāvēt.</div></div>
<div class="par"><div class="verse" verse="16"><div class="verse-label">16</div>Jau tas vien nāktu par labu manai glābšanai, jo neviens bezdievis nevar nākt Viņa vaiga priekšā.</div></div>
<div class="par"><div class="verse" verse="17"><div class="verse-label">17</div>Tad klausīt klausieties manu runu un ar savām ausīm vērīgi uzņemiet manus apgalvojumus!</div></div>
<div class="par"><div class="verse" verse="18"><div class="verse-label">18</div>Redziet, te nu es esmu sagatavojies uz manu tiesu, es zinu, ka man paliks taisnība.</div></div>
<div class="par"><div class="verse" verse="19"><div class="verse-label">19</div>Kas tad ir tas, kas varētu ar mani tiesāties? Patiesi, tad es labāk ciestu klusu un mirtu!</div></div>
<div class="par"><div class="verse" verse="20"><div class="verse-label">20</div>Ak, lūdzams, tikai divi lietas nenodari ar mani, tad man nav jānoslēpjas Tava vaiga priekšā:</div></div>
<div class="par"><div class="verse" verse="21"><div class="verse-label">21</div>lai Tava roka paliek tālu no manis, un lai Tavas iedvestās šausmas mani neizbiedē!</div></div>
<div class="par"><div class="verse" verse="22"><div class="verse-label">22</div>Tad sauc, un es atbildēšu, vai arī es runāšu, un Tu man atbildi!</div></div>
<div class="par"><div class="verse" verse="23"><div class="verse-label">23</div>Cik lieli ir mani pārkāpumi un mani grēki? Dari man zināmus manus grēkus un manus pārkāpumus!</div></div>
<div class="par"><div class="verse" verse="24"><div class="verse-label">24</div>Kāpēc tad Tu apslēp Savu vaigu, un kālab Tu mani turi par Savu ienaidnieku?</div></div>
<div class="par"><div class="verse" verse="25"><div class="verse-label">25</div>Vai Tu vēju nestai lapai vēlies iedvest bailes vai sakaltušus rugāju salmus vajāsi,</div></div>
<div class="par"><div class="verse" verse="26"><div class="verse-label">26</div>ka Tu man paraksti tik rūgtas zāles un liec man nožēlot pat manas jaunības noziegumus un maldus?</div></div>
<div class="par"><div class="verse" verse="27"><div class="verse-label">27</div>Tu iespied manas kāju pēdas siekstā, un Tu cieši vēro visas manas gaitas un laupi manām kājām katru kustības brīvību,</div></div>
<div class="par"><div class="verse" verse="28"><div class="verse-label">28</div>man, cilvēkam, kas tomēr izjūk kā tārpu sagrauzts rīks, kā drēbes, ko kodes saēdušas.</div></div>
    </body>
</html>
