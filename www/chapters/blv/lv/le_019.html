
<html>
    <head>
        <meta http-equiv="Content-Type" content="text/html; charset=utf-8"/>
        <style>
            .par { margin-left: .8em; text-indent: -1em; }
            .verse-label { min-width: 2.5ex; }
        </style>
    </head>
    <body>
<div class="par"><div class="verse" verse="1"><div class="verse-label">1</div>Un Tas Kungs runāja uz Mozu:</div></div>
<div class="par"><div class="verse" verse="2"><div class="verse-label">2</div>"Runā uz visu Israēla bērnu draudzi un saki viņiem: topiet svēti, tāpēc ka Es, Tas Kungs, jūsu Dievs, esmu svēts!</div></div>
<div class="par"><div class="verse" verse="3"><div class="verse-label">3</div>Ikviens lai bīstas savu māti un savu tēvu un lai ietur Manas sabata dienas,- Es esmu Tas Kungs, jūsu Dievs!</div></div>
<div class="par"><div class="verse" verse="4"><div class="verse-label">4</div>Nezemojieties svešu elku priekšā, nedariet sev izlietus elku tēlus,- Es esmu Tas Kungs, jūsu Dievs!</div></div>
<div class="par"><div class="verse" verse="5"><div class="verse-label">5</div>Un, kad jūs gribat upurēt Tam Kungam pateicības upuri, tad jums to būs upurēt no laba prāta.</div></div>
<div class="par"><div class="verse" verse="6"><div class="verse-label">6</div>Tanī dienā, kad jūs to upurējat, un nākamajā dienā jums to būs ēst, bet, kas atliek līdz trešajai dienai, tas ir jāsadedzina ugunī.</div></div>
<div class="par"><div class="verse" verse="7"><div class="verse-label">7</div>Bet, ja kas no tā vēl ēstu trešajā dienā, tad tas ir netīrs ēdiens un nav patīkams.</div></div>
<div class="par"><div class="verse" verse="8"><div class="verse-label">8</div>Bet, kas tādu ēd, nes savu noziegumu, jo viņš ir sagānījis to, kas Tam Kungam ir svēts, un šai dvēselei ir jātop izdeldētai no savas tautas vidus.</div></div>
<div class="par"><div class="verse" verse="9"><div class="verse-label">9</div>Un, kad jūs pļaujat savas zemes ražu, tad tev nebūs pilnīgi nopļaut sava tīruma stūrus, un pļaujas pārpalikumi - atlikušās vārpas - tev nav pilnīgi jāsalasa.</div></div>
<div class="par"><div class="verse" verse="10"><div class="verse-label">10</div>Arī sava vīna dārza augļus tev nebūs pilnīgi nolasīt, nedz uzlasīt sava vīna dārza nobirušās ogas; trūcīgam un svešiniekam tās tev būs atstāt,- Es esmu Tas Kungs, jūsu Dievs!</div></div>
<div class="par"><div class="verse" verse="11"><div class="verse-label">11</div>Jums nebūs zagt un nebūs melot, nedz krāpt savu tuvāku.</div></div>
<div class="par"><div class="verse" verse="12"><div class="verse-label">12</div>Jums nebūs nepatiesi zvērēt pie Mana Vārda, ka tu neapgāni sava Dieva Vārdu,- Es esmu Tas Kungs!</div></div>
<div class="par"><div class="verse" verse="13"><div class="verse-label">13</div>Tev nebūs pievilt savu tuvāku un nebūs viņu aplaupīt; tava algādža algai nebūs pie tevis palikt pa nakti līdz rītam.</div></div>
<div class="par"><div class="verse" verse="14"><div class="verse-label">14</div>Tev nebūs kurlu lādēt, nedz aklajam likt šķērsli ceļā, bet tev būs bīties savu Dievu,- Es esmu Tas Kungs!</div></div>
<div class="par"><div class="verse" verse="15"><div class="verse-label">15</div>Jums nebūs pieļaut tiesā netaisnību; tev nebūs zemākā vaigu nievāt un tev nav godbijībā jābīstas lielais, bet tiesā taisnīgi savu tuvāku.</div></div>
<div class="par"><div class="verse" verse="16"><div class="verse-label">16</div>Nestaigā apkārt ar nolūku celt ļaunu slavu savā tautā un netīko pēc sava tuvāka dzīvības,- Es esmu Tas Kungs!</div></div>
<div class="par"><div class="verse" verse="17"><div class="verse-label">17</div>Tev nebūs savu brāli ienīst savā sirdī, bet pamācīdams pamāci savu tuvāku, lai tev nav viņa dēļ jānes grēks.</div></div>
<div class="par"><div class="verse" verse="18"><div class="verse-label">18</div>Tev nebūs atriebties, nedz nemitīgi dusmas turēt pret savas tautas bērniem, bet tev būs savu tuvāku mīlēt kā sevi pašu,- Es esmu Tas Kungs!</div></div>
<div class="par"><div class="verse" verse="19"><div class="verse-label">19</div>Manus likumus jums būs turēt; saviem lopiem tev nebūs likt sajaukties ar lopiem no citas kārtas; savu tīrumu tev nebūs apsēt ar divējādu sēklu, un apģērbu no auduma, kas austs no vilnas un liniem, nevelc uz savu miesu.</div></div>
<div class="par"><div class="verse" verse="20"><div class="verse-label">20</div>Kad vīrs guļ pie kādas sievas, kas ir kalpone, citam vīram saderēta, bet nav nedz atpirkta, nedz atlaista svabada, tad abi jāsoda, tomēr ne ar nāvi, jo viņa nav bijusi brīva.</div></div>
<div class="par"><div class="verse" verse="21"><div class="verse-label">21</div>Un viņš lai pienes Tam Kungam savas vainas izpirkšanas upuri pie Saiešanas telts durvīm, auns tam ir jāatnes vainas izpirkšanai.</div></div>
<div class="par"><div class="verse" verse="22"><div class="verse-label">22</div>Un ar to vainas izpirkšanas upura aunu priesteris lai izdara salīdzināšanu Tā Kunga priekšā par viņa grēku, ar ko viņš ir apgrēkojies; viņš lai saņem piedošanu par savu grēku, ar ko tas bija apgrēkojies.</div></div>
<div class="par"><div class="verse" verse="23"><div class="verse-label">23</div>Un, kad jūs būsit nonākuši tanī zemē un sāksit dēstīt visādus ēdamu augļu kokus, tad jums to augļi ir jātur it kā neapgraizīti; trīs gadus turiet tos par neapgraizītiem, un jums nebūs tos ēst.</div></div>
<div class="par"><div class="verse" verse="24"><div class="verse-label">24</div>Bet ceturtajā gadā visiem viņu augļiem būs būt svētiem par gaviļu dienas upuri Tam Kungam.</div></div>
<div class="par"><div class="verse" verse="25"><div class="verse-label">25</div>Bet piektajā gadā jums būs ēst no viņu augļiem, lai turpmāk jums tie kļūst par bagātu ražu,- Es esmu Tas Kungs, jūsu Dievs!</div></div>
<div class="par"><div class="verse" verse="26"><div class="verse-label">26</div>Jums nebūs neko ēst, kas satur asinis. Jums nebūs zīlēt, nedz burt.</div></div>
<div class="par"><div class="verse" verse="27"><div class="verse-label">27</div>Jums nebūs apaļi apcirpt galvas matus, nedz apgriezt savu bārdu.</div></div>
<div class="par"><div class="verse" verse="28"><div class="verse-label">28</div>Par piemiņu mirušajiem jums nebūs iegriezt zīmes savā miesā, nedz savās miesās iededzināt rakstus,- Es esmu Tas Kungs!</div></div>
<div class="par"><div class="verse" verse="29"><div class="verse-label">29</div>Tev nebūs apgānīt savu meitu, ļaujot viņai piekopt netiklību, lai zeme netop netikla un lai zeme nepildās ar negantību.</div></div>
<div class="par"><div class="verse" verse="30"><div class="verse-label">30</div>Turiet Manus sabatus un bīstieties Manu svēto vietu,- Es esmu Tas Kungs!</div></div>
<div class="par"><div class="verse" verse="31"><div class="verse-label">31</div>Negriezieties pie pareģiem, netaujājiet zīlniekus; nemeklējiet tos, ka jūs ar tiem nesagānāties,- Es esmu Tas Kungs, jūsu Dievs!</div></div>
<div class="par"><div class="verse" verse="32"><div class="verse-label">32</div>Sirmas galvas priekšā tev būs piecelties, un godini vecu cilvēku, bīsties sava Dieva,- Es esmu Tas Kungs!</div></div>
<div class="par"><div class="verse" verse="33"><div class="verse-label">33</div>Bet, ja jūsu zemē pie jums piemājo svešinieks, tad jums nebūs viņu apspiest.</div></div>
<div class="par"><div class="verse" verse="34"><div class="verse-label">34</div>Lai svešinieks, kas jūsu vidū piemīt, jums būtu kā viens no jūsu pašu iedzimtajiem; tev viņu būs mīlēt kā sevi pašu, jo jūs esat bijuši svešinieki Ēģiptes zemē,- Es esmu Tas Kungs, jūsu Dievs!</div></div>
<div class="par"><div class="verse" verse="35"><div class="verse-label">35</div>Nedariet tiesā netaisnību nedz ar olekti, nedz ar svaru, nedz ar tilpuma mēru.</div></div>
<div class="par"><div class="verse" verse="36"><div class="verse-label">36</div>Jums būs turēt taisnu svaru, atsvari lai ir pareizi, arī taisnus labības un šķidrumu mērus,- Es esmu Tas Kungs, jūsu Dievs, kas jūs izvedis no Ēģiptes zemes.</div></div>
<div class="par"><div class="verse" verse="37"><div class="verse-label">37</div>Un turiet visus Manus likumus un Manas tiesas un pildiet tos,- Es esmu Tas Kungs!"</div></div>
    </body>
</html>
